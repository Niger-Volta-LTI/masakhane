Yesu Mɛsiyɑ ko ɑ̀ ci Dɑfidi ize, Abulɛmɑ ize, ɑ̀ cɛɛ kɑ cɛɛ yom tirɑ neyɑ.
Abulɛmɑ nɑ Isɑɑkɑ hɛi. Isɑɑkɑ nɑ Yɑkɔfu hɛi. Yɑkɔfu mo nɑ Yudɑ ndɑ ɑ̀ bɛɛrɛ yom ndɑ ɑ̀ cɛɛnɛ yom hɛi.
Yudɑ mo nɑ Fɑresi ndɑ Zerɑ hɛi Tɑmɑrɑ gɑɑ. Fɑresi nɑ Esirɑm hɛi. Esirɑm nɑ Arɑm hɛi.
Arɑm mo nɑ Aminɑdɑbu hɛi. Aminɑdɑbu mo nɑ Nɑɑsɑm hɛi. Nɑɑsɑm nɑ Sulumi hɛi.
Sulumi mo nɑ Boɑzu hɛi Lɑhɑbu gɑɑ. Boɑzu nɑ Obe hɛi Lutɑ gɑɑ. Obe mo nɑ Yɑsɑi hɛi.
Yɑsɑi nɑ Kpe Dɑfidi hɛi. Kpe Dɑfidi mo nɑ Sɑlomɔ hɛi Uri wɛndɛ zeenɑ gɑɑ.
Sɑlomɔ nɑ Lobuɑm hɛi. Lobuɑm nɑ Abiɑ hɛi. Abiɑ nɑ Asɑ hɛi.
Asɑ mo nɑ Yosufɑ hɛi. Yosufɑ nɑ Yorɑm hɛi. Yorɑm nɑ Uziɑ hɛi.
Uziɑ mo nɑ Yotɑm hɛi. Yotɑm nɑ Ahɑzɑ hɛi. Ahɑzɑ nɑ Ezeciɑ hɛi.
Ezeciɑ mo nɑ Mɑnɑse hɛi. Mɑnɑse nɑ Amɔ hɛi. Amɔ nɑ Yosiɑ hɛi.
Yosiɑ mo nɑ Yekoniɑ ndɑ ɑ̀ cɛɛnɛ yom hɛi sɑɑ kɑ ǹ nɑ ǹ dii kɑ kpeindei Bɑbiloni lɑɑbu.
Ǹ diiyom kɑ kpeindei Bɑbiloni lɑɑbu bɑndɑ no, Yekoniɑ mo nɑ Sɑlɑtilu hɛi. Sɑlɑtilu mo nɑ Zorobɑbe hɛi.
Zorobɑbe nɑ Abiude hɛi. Abiude nɑ Eliɑkim hɛi. Eliɑkim mo nɑ Azoro hɛi.
Azoro mo nɑ Sɑdoki hɛi. Sɑdoki nɑ Akim hɛi. Akim nɑ Heludɑ hɛi.
Heludɑ nɑ Heliɑzuru hɛi. Heliɑzuru mo nɑ Mɑtɑm hɛi. Mɑtɑm nɑ Yɑkɔfu hɛi.
Yɑkɔfu mo nɑ Yosɛfu hɛi, Mɑriɑmɑ kunye no. Mɑriɑmɑ nɑ Yesu hɛi, ngɑ kɑ ǹ nɑ ɑ̀ cɛɛ Mɛsiyɑ.
Cɛɛ kɑ cɛɛ yom di kulu zɑ Abulɛmɑ gɑɑ kɑlɑ Dɑfidi gɑɑ, ǹ kulu cɛɛ wei cindi tɑɑci no. Zɑ Dɑfidi mo gɑɑ kɑlɑ sɑɑ kɑ ǹ nɑ ǹ dii kɑ kpeindei Bɑbiloni lɑɑbu di, cɛɛ wei cindi tɑɑci no. Zɑ ǹ kpeindei Bɑbiloni lɑɑbu di mo kɑlɑ Mɛsiyɑ gɑɑ cɛɛ wei cindi tɑɑci no.
Yesu Mɛsiyɑ hɛiyom zɑngɑ ɑ̀ tɛ ndɑ neyɑ. À nyɑ Mɑriɑmɑ yɑ Yosɛfu hundiyo no. Hɑli ǹ meigu cɔfɔ Biyɑ Hɑlɑɑlɑ nɑ gunde dɑm Mɑriɑmɑ gɑɑ.
Ammɑ ɑ̀ sɔgɔ Yosɛfu ci bɔrɔ cɛɑntɛ susu. À si bɑɑ ngɑ mɑ ɑ̀ hɑwɑndi. À go miilɑ ngɑ mɑ ɑ̀ fee tugu kunɑ.
Kɑ ɑ̀ go hɛ nge yom di lɑsɑbu tɛ, cɔfɔ Kpe ŋmɔne dɔntɔneize fɔ hunutɛrɛ ɑ̀ sɛ hɑndiri kunɑ. À cii: Yosɛfu, Dɑfidi ize, si hɑmburu ndɑ n hundiyo Mɑriɑmɑ zɑɑyom ɑ̀ mɑ ci n wɛndɛ. N mɑ si hɑmburu zɑmɑ hɛ kɑ ǹ dɑm ɑ̀ gɑɑ, Biyɑ Hɑlɑɑlɑ yɑ nɑ ɑ̀ dɑm.
À kɑɑ koo hɑibɔrɔ fɔ hɛi. Ǹ gɑ ɑ̀ mɑɑ no Yesu zɑmɑ ngɑ yɑ gɑ ngɑ jɑmɑ fɑɑbɑ ndɑ ǹ dulum yom.
Hɛ wɔ kulu tɛ mo no zɑmɑ hɛ kɑ Kpe cii ɑndebi gɑɑ mɑ tɔ sɛ.
Andebi di cii: “Gunɑ, hundiyo kɑ ɑ̀ si hɑru bei, ɑ̀ kɑɑ kunu. À bine kɑɑ koo hɑibɔrɔ fɔ hɛi. Ǹ gɑ ɑ̀ cɛɛ Emɑnuɛli.” À mɑɑ feeriji yɑ ci Ikpɛ goono i bɑndɑ.
Kɑ Yosɛfu tunu ngɑ jiibi kunɑ, ɑ̀ tɛ zɑngɑ Ikpɛ dɔntɔneize di nɑ ɑ̀ no fɔndɔ kɑ ɑ̀ mɑ ngɑ hundiyɑ hiji.
Ammɑ Yosɛfu si ɑ̀ bei kɑlɑ ɑ̀ nɑ koo sintine hɛi. À nɑ ɑ̀ mɑɑ dɑm Yesu.
Ǹ nɑ Yesu hɛi Bɛtɛlɛm kpɑɑrɑ Yude lɑɑbu gɑndɑkpɛ Hirodu kpetɛrɛ wɑtɛ. Cɔfɔ beirekpɛ yom hunu zɑ weenuhune kɑ kɑɑ Yerusɑlɛm wɑngɑrɑ.
Ǹ cii: Mɑni Yuifu yom gɑndɑkpɛ di kɑ ǹ hɛi goono? I di ɑ̀ hɑndɑriyɑize weenuhune hɛrɛ. I kɑɑ kɑ ɑ̀ bɛɛrɑndi no.
Ammɑ kɑ Kpe Hirodu mɑɑ ngɑ di, bɑɑru di nɑ ɑ̀ butugu, ngɑ ndɑ Yerusɑlɛm kulu.
Cɔfɔ ɑ̀ nɑ gɑrɑndikɔ jinɑ yom meigu ndɑ Moisi fɔndɑ cooɑndikɔ yom kɑ ǹ hã nungu kɑ ɑ̀ himɑ ǹ mɑ Mɛsiyɑ hɛi.
Ǹ cii ɑ̀ sɛ: Bɛtɛlɛm kpɑɑrɑ Yude lɑɑbu zɑmɑ ɑndebi nɑ wɔne hɑntum kɑ cii,
Ni Bɛtɛlɛm, Yude lɑɑbu n mɑnɑ ci Yude kpɑɑrɑ beeri yom ŋmɔne icɛnɑ. N kunɑ no meirekpɛ fɔ kɑɑ hunu. À gɑ ɑ̀ ŋmɔne Isirɑilɑ jɑmɑ kurum.
Hirodu nɑ beirekpɛ yom cɛɛ tugu kunɑ kɑ ǹ hã cimi cimi lɔkɑci kɑ hɑndɑriyɑize di hunutɛrɛ.
À nɑ ǹ dɔntɔm Bɛtɛlɛm kpɑɑrɑ kɑ cii: Wɑ kpei hã ndɑ lɑɑkɑli kɑ simbɑ ndɑ koo di. De wom di ɑ̀, wɑ nɑm yɑ mɑɑ. Hɛɛ mo yɑ kpei kɑ ɑ̀ bɛɛrɑndi.
Ngei mo kɑ ǹ mɑɑ kpe di sɛ, ǹ kpei. Cɔfɔ hɑndɑriyɑizɑ kɑ ǹ di weenuhune hɛrɛ, ɑ̀ go ǹ jine bɛɛnɛ kɑlɑ ɑ̀ kɑɑ cɛ nungu kɑ koo di goono.
Sɑɑ kɑ ǹ di hɑndɑriyɑizɑ cɛ, ǹ fɑihã ndɑ binekɑɑne bɑmbɑtɑ.
Kɑ ǹ huro fuuɑ kunɑ, ǹ di koo di ndɑ ɑ̀ nyɑ Mɑriɑmɑ. Ǹ jɛndɛbiri kɑ ɑ̀ bɛɛrɑndi. À bɑndɑ ǹ nɑ ngei hɑibɑrikɑ feeri. Ǹ nɑ ɑ̀ no wurɑ ndɑ dugubi ndɑ wɑidi kɑɑnɔ kɑ ǹ cii ɑ̀ sɛ mire.
Hɑndiri kunɑ Ikpɛ nɑ beirekpɛ yom kɑɑbɑɑru ǹ mɑ si ye Hirodu dɔ. Ǹ ye ngei lɑɑbu ndɑ fɔndɔ ŋmɑni fɔ.
Sɑɑ kɑ beirekpɛ yom di dirɑ, cɔfɔ Kpe ŋmɔne dɔntɔneize fɔ hunutɛrɛ Yosɛfu sɛ hɑndiri kunɑ. À cii: Tunu kɑ koo cɛnɑ di ndɑ ɑ̀ nyɑ zɑɑ kɑ zuuru ndei kɑ kpei Eziputu lɑɑbu. N mɑ gɔrɔ Eziputu lɑɑbu kɑlɑ yɑ cii n sɛ zɑmɑ Hirodu bɑ koo cɛnɑ di ceeci kɑ ɑ̀ wi.
Yosɛfu mo tunu kɑ koo di ndɑ ɑ̀ nyɑ zɑɑ ciini kɑ kpei ndei Eziputu lɑɑbu.
Nungu di no ɑ̀ goono kɑlɑ Hirodu bu zɑmɑ hɛ kɑ Kpe cii ɑndebi gɑɑ mɑ tɔ sɛ. À cii: “A nɑ ɑ koo cɛɛ ɑ̀ mɑ hunu Eziputu lɑɑbu”.
Kɑ Hirodu bei beirekpɛ yom di nɑ ngɑ zɑmbɑ, ɑ̀ bine tɔ hɑli ǹ ci mɔsɔ. Cɔfɔ ɑ̀ nɑ beerem dɑm ǹ mɑ koo hɑibɔrɔ yom kulu kɑ ǹ goono Bɛtɛlɛm kpɑɑrɑ ndɑ ɑ̀ hundɑntɛ kulu wi. Ǹ mɑ koo hɑibɔrɔ yom wi zɑ jiiri hinkɑ ize mee kɑ ye gɑndɑ ndɑ zɑngɑ ɑ̀ lɑsɑbu beirekpɛ yom di sendɑ bɔm.
Bine, hɛ kɑ ɑndebi Yeremi cii mɑ tɔ, kɑ ɑ̀ cii:
“Ǹ mɑɑ jinde fɔ Lɑmɑ kpɑɑrɑ, bɛrɛɛ ndɑ hɛ̃ni ndɑ zɑlibɑ yom bɑmbɑtɑ. Lɑsɛli go hɛ̃ ngɑ koo yom sɛ. À mɑnɑ du suurɑndiyom zɑmɑ ɑ̀ koo yom bu.”
Ammɑ kɑ Hirodu bu, cɔfɔ Kpe ŋmɔne dɔntɔneize fɔ hunutɛrɛ Yosɛfu sɛ hɑndiri kunɑ Eziputu lɑɑbu.
À cii: Tunu kɑ koo di ndɑ ɑ̀ nyɑ zɑɑ kɑ kpeindei Isirɑilɑ lɑɑbu zɑmɑ beerem kɑ ǹ go koo cɛnɑ di hundi ceeci, ǹ bu.
Yosɛfu bine tunu kɑ koo cɛnɑ di ndɑ ɑ̀ nyɑ zɑɑ kɑ kɑɑ Isirɑilɑ lɑɑbu.
Ammɑ kɑ Yosɛfu mɑɑ ǹ cii Akelu go kpetɛrɛ ŋmɑɑ Yude lɑɑbu ɑ̀ bɑɑbɑ Hirodu guribi, ɑ̀ hɑmburu ngɑ mɑ kpei nungu di. Kɑ Ikpɛ nɑ ɑ̀ kɑɑbɑɑru hɑndiri kunɑ, ɑ̀ nɑ ngɑ bɔm cendi kɑ kpei Gɑlile lɑɑbu.
À kɑɑ gɔrɔ kpɑɑrɑ fɔ kɑ ǹ cii ɑ̀ sɛ Nɑzɑrɛtu. À kɑɑ gɔrɔ Nɑzɑrɛtu zɑmɑ hɛ kɑ ǹ cii ɑndebi yom mee gɑɑ di mɑ tɔ sɛ kɑ ǹ cii: Ǹ gɑ ɑ̀ cɛɛ Nɑzɑrɛtu bɔrɔ”.
Hɑnu nge yom di gɑɑ, Mirɑndikɔ Yohɑnnɑ kɑɑ ko wɑɑzu Yude lɑɑbu gɑnji kunɑ.
À cii: Wɑ tuubi zɑmɑ bɛɛnɛ kpetɛrɛ mɑɑni.
Yohɑnnɑ yɑ ci ngɑ kɑ ɑndebi Esɑyi nɑ ɑ̀ sendi tɛ kɑ cii: Bɔrɔ fɔ go kuwɑ gɑnji kunɑ. À jinde cii: Wom mɑ Kpe fɔndɔ sɔlu. Wom mɑ ɑ̀ fɔndɔize yom cɛɑndi.
Yohɑnnɑ bumbum go yoo hɑmini kpɛ dɑm ndɑ kunɑcendi kuuru ŋmɔne ngɑ cɛntɛ gɑɑ. À ŋmɑɑri yɑ ci doo ndɑ gɑnji yu.
Bine, Yerusɑlɛm wɑngɑrɑ bɔrɔ yom ndɑ Yude lɑɑbu kulu bɔrɔ yom ndɑ lɑɑbu yom kulu kɑ ǹ go mɑɑni Yudum isɑ gɑɑ, ǹ kulu hunu kɑ kpei ɑ̀ dɔ.
À nɑ ǹ mirɑndi Yudum isɑ kunɑ kɑ ǹ nɑ ngei dulum yom cii.
Ammɑ ɑ̀ di Fɑrisi fɔndɔ bɔrɔ boobo ndɑ Sɑdusi fɔndɔ bɔrɔ yom go kɑɑ ngɑ mirɑndiyomɑ dɔ. À cii ǹ sɛ: Gɑzɑmɑ dimi yom, mee yɑ nɑ wom kɑɑbɑɑru wom mɑ zuuru binetɔnɛ kɑ ɑ̀ go kɑɑ sɛ?
Ngɑ di sɛ wɑ wom tɛgbei cɛbɛ kɑ ɑ̀ sɑbɑ ndɑ tuubiyom.
Wom bumbum mɑ si lɑsɑbu kɑ cii: I gundɑ i bɑɑbɑ Abulɛmɑ. A go cii wom sɛ kɑ Ikpɛ hini kɑ tondi yom wɔ bɛrɛ kɑ tɛ ize yom Abulɛmɑ sɛ.
Ǹ bine nɑ deesi dɑm tuurinyɑ yom kɑɑji gɑɑ kɔ. Ngɑ di sɛ tuurinyɑ kulu kɑ ɑ̀ si ize hinno hɛi, ǹ go kɑ ɑ̀ dumbu no kɑ ɑ̀ tɔnu.
Hɛɛ wɔ, ɑ go wom mirɑndi ndɑ hɑri tuubiyom sɑbu sɛ. Ammɑ bɔrɔ kɑ ɑ̀ go kɑɑ ɑ bɑndɑ ɑ̀ bisɑ hɛɛ gɑɑbi. Yɑ nɑ tɔ yɑ ɑ̀ tɑɑmu yom zɑɑ. Ngɑ wɔ, ɑ̀ kɑɑ wom mirɑndi no ndɑ Biyɑ Hɑlɑɑlɑ ndɑ nini mo.
À funsu gɑɑsu goono ɑ̀ kɑmbɛ. À gɑ ngɑ fɑruyom dɔ hinnɑndi sã sã kɑ ngɑ mɔsɔngu dɑm boo. Ammɑ duuɑ wɔ, ɑ̀ gɑ ɑ̀ tɔnu ndɑ nini kɑ ɑ̀ si wi.
Sɑɑ di no Yesu hunu zɑ Gɑlile kɑ kɑɑ Yudum isɑ Yohɑnnɑ dɔ, ɑ̀ mɑ ngɑ mirɑndi.
Ammɑ Yohɑnnɑ go hungu ɑ̀ sɛ ndɑ gɑɑbi kɑ cii: Hɛɛ wɔ ɑ̀ himɑ ni, n mɑ ɑ mirɑndi, cɔfɔ n kɑɑ ɑ dɔ?
Yesu tu ɑ̀ sɛ kɑ cii: Nɑm ɑ̀ mɑ tɛ mɑɑsɑ zɑmɑ yɑ no ǹ nɑ ɑ̀ sɑsɑbɑndi i sɛ kɑ i mɑ cɛyom susu kulu tɔnɑndi. Yohɑnnɑ mɑnɑ hungu ɑ̀ sɛ kpɛɛnɛ.
Kɑ Yohɑnnɑ nɑ Yesu mirɑndi, ɑ̀ hunu mɑɑsɑ mɑɑsɑ hɑri di kunɑ. Cɔfɔ bɛɛnɛ feeri ɑ̀ sɛ. À di Ikpɛ Biyɑ go zumbu kɑ sɔm ngɑ bɔm zɑngɑ gutu.
Cɔfɔ jinde fɔ mo hunu zɑ bɛɛnɛ kɑ cii: Wɔne yɑ ci ɑ Ize Binegɑnji kɑ ɑ̀ gɑɑ ɑ du binekɑɑne.
À bɑndɑ Biyɑ Hɑlɑɑlɑ nɑ Yesu boi ko kpeindɑɑ̀ gɑnji kunɑ Ibilisi mɑ ɑ̀ sui.
À meehɔ zɑɑ jiribi weitɑɑci ndɑ ciini weitɑɑci. Ngɑ di bɑndɑ ɑ̀ mɑɑ hɛrɛɛ.
Suikɔ mɑɑni ɑ̀ dɔ kɑ cii: De ni Ikpɛ Ize no, cii tondi yom wɔ mɑ bɛrɛ buuru.
Ammɑ Yesu tu ɑ̀ sɛ kɑ cii: Ikpɛ Sendi hɑntumɑntɛ go cii, “Bɔrɔ si hunɑ ndɑ ŋmɑɑri hinne ɑmmɑ ndɑ sendi kulu kɑ ɑ̀ go hunu Ikpɛ mee kunɑ”.
Ibilisi bine kpeindɑ Yesu wɑngɑrɑ hɑlɑɑlɑ kunɑ kɑ ɑ̀ dɑm Ikpɛ bɛɛrɑndiyom dɔ yɔlɔ bɔm.
À cii ɑ̀ sɛ: De ni Ikpɛ Ize no, ǹ mɑ zimbi gɑndɑ zɑmɑ Ikpɛ Sendi hɑntumɑntɛ go cii: Ikpɛ gɑ ngɑ dɔntɔneize yom no fɔndɔ kɑ simbɑ ni. Ǹ gɑ n tɛmbɛ ngei kɑmbɛ yom kunɑ n cee mɑ si sɑm tondi gɑɑ.
Yesu cii ɑ̀ sɛ: Ikpɛ Sendi hɑntumɑntɛ go cii kpɛɛnɛ, N mɑ si Ikpɛ n ŋmɔne Kpe sui”.
Ibilisi kpeindɑ Yesu tondi kuku fɔ bɔm kpɛɛnɛ kɑ ɑ̀ cɛbɛ hɑndunyɑ kpetɛrɛ yom kulu ndɑ ǹ deizɑ.
À cii ɑ̀ sɛ: A gɑ n no hɛ yom wɔ kulu de n go jɛndɛbiri ɑ sɛ kɑ ɑ bɛɛrɑndi.
Yesu bine cii ɑ̀ sɛ: Kpei, Setɑm. Ikpɛ Sendi hɑntumɑntɛ go cii: “N mɑ Kpe n ŋmɔne Ikpɛ bɛɛrɑndi kɑ tɑmtɛrɛ ngɑ hinne sɛ”.
Ibilisi bine nɑ ɑ̀ nɑm. Cɔfɔ Ikpɛ dɔntɔneize yom di mɑɑni kɑ ɑ̀ sɑjo.
Kɑ Yesu mɑɑ ǹ cii ǹ nɑ Yohɑnnɑ dɑm kɑsu, ɑ̀ nɑ ngɑ bɔm cendi kɑ kpei Gɑlile lɑɑbu.
Kɑ ɑ̀ gɑnɑ Nɑzɑrɛtu kpɑɑrɑ ɑ̀ kpei gɔrɔ Kɑpɛnɑum kpɑɑrɑ kɑ ɑ̀ goono buulɑ mee gɑɑ Zɑbulu lɑɑbu ndɑ Nefitɑli lɑɑbu gɑme.
À kpei nungu di zɑmɑ hɛ kɑ ɑndebi Esɑyi cii mɑ tɔ sɛ. À cii:
Zɑbulu lɑɑbu ndɑ Nefitɑli lɑɑbu goono buulɑ jɛrɛ gɑɑ Yudum bisɑntɛ Gɑlile lɑɑbu dimi cindei gɔrɛ dɔ.
Nge yom kɑ ǹ go gɔrɔ kube kunɑ ǹ di kɑɑri bɑmbɑtɑ fɔ. Beerem mo kɑ ǹ go gɔrɔ bu bicire kunɑ, ǹ sɛ no kɑɑri hunutɛrɛ.
Zɑ sɑɑ di no Yesu sinti kɑ wɑɑzu. À go cii: Wɑ tuubi zɑmɑ bɛɛnɛ kpetɛrɛ mɑɑni.
Kɑ Yesu go Gɑlile buulɑ gɑnɑ ɑ̀ di cɛɛnɛ ndɑ bɛɛrɛ fɔ, Simɔ kɑ ǹ cii ɑ̀ sɛ Piɛɛ ndɑ ɑ̀ cɛɛnɛ Andɛrɛ. Ǹ go biriji see buulɑ kunɑ zɑmɑ sɔrɔkɔ yom no.
Cɔfɔ ɑ̀ gɑ cii ǹ sɛ: Wɑ ɑ gɑnɑ. Zɑngɑ sɔrɔkɔ cini ciifi ceeci, ɑ kɑɑ wom tɛ bɔrɔ ceecikɔ yom.
Mɑɑsɑ mɑɑsɑ ǹ nɑ ngei biriji yom nɑm kɑ Yesu gɑnɑ.
À bisɑ nungu di kɑ tɔ jinɑ. À di cɛɛnɛ ndɑ bɛɛrɛ fɔ mo kpɛɛnɛ, Yɑkɔfu ndɑ ɑ̀ cɛɛnɛ Yohɑnnɑ, Zɑbɑdi koo yom. Ǹ goono hɑrihi kunɑ ndɑ ǹ bɑɑbɑ Zɑbɑdi. Ǹ go kɑ ngei biriji yom hinsɑ. À nɑ ǹ cɛɛ.
Mɑɑsɑ mɑɑsɑ ǹ nɑ ngei bɑɑbɑ ndɑ hɑrihiɑ nɑm kɑ ɑ̀ gɑnɑ.
Yesu go Gɑlile lɑɑbu kulu yɑɑli ko cooɑndi ǹ mɑrgɑ fuu yom kunɑ kɑ Bɑɑru Hinno fɛɛ Ikpɛ kpetɛrɛ bɔm. À go doorikom kulu ndɑ zɛnjɛkom kulu no bɑɑni jɑmɑ kunɑ.
Cɔfɔ ɑ̀ bɑɑru hunu Siriɑ lɑɑbu mee ndɑ mee kunɑ. Ǹ kɑɑndɑ ɑ̀ sɛ zɛnjɛkom yom kulu kɑ ǹ go tɑɑbi ndɑ doori ŋmɑni ŋmɑni. Ǹ kɑɑndɑ ɑ̀ sɛ hɔllɛkpɛ yom ndɑ hɔllɔkom yom ndɑ leebɑntɛ yom mo. À nɑ ǹ kulu no bɑɑni.
Bɔrɔ bɑkɑrɑ nɑ ɑ̀ gɑnɑ zɑ Gɑlile lɑɑbu kɑlɑ Dekɑpoli kpɑɑrɑ yom kɑlɑ Yerusɑlɛm wɑngɑrɑ ndɑ Yude lɑɑbu. Zɑ nungu di no ǹ nɑ Yesu gɑnɑ kɑlɑ Yudum isɑ bisɑntɛ.
Kɑ ɑ̀ di jɑmɑ bɑkɑrɑ di, cɔfɔ ɑ̀ kɑɑru tondi kuku fɔ bɔm. Sɑɑ kɑ ɑ̀ gɔrɔ, ɑ̀ coobɑɑbɑize yom mo mɑɑni ɑ̀ dɔ.
À sinti kɑ ǹ cooɑndi kɑ cii:
Binekɑɑnekpɛ yom no, beerem kɑ ǹ bine kunɑ ǹ go lɑsɑbu ngei si hini kɑ tɔ ngei bɔm sɛ, zɑmɑ ǹ sɛ no bɛɛnɛ kpetɛrɛ goono.
Binekɑɑnekpɛ yom mo no, beerem kɑ ǹ bine go sɑrɑ zɑmɑ ngei wɔ no ǹ gɑ ǹ yɑmɑrɑndi.
Binekɑɑnekpɛ yom no, beerem kɑ ǹ ci bɔrɔ bɑɑnɔ yom zɑmɑ ngei yɑ kɑɑ hɑndunyɑ tubu.
Binekɑɑnekpɛ yom no, beerem kɑ ǹ go bɑɑ cɛyom susu zɑngɑ bɔrɔ kɑ ɑ̀ go mɑɑ hɛrɛɛ ndɑ jo, zɑmɑ ngei yɑ kɑɑ kungu.
Binekɑɑnekpɛ yom no, beerem kɑ ǹ go suuji cɛbɛ zɑmɑ ǹ sɛ no ǹ suuji tɛ.
Binekɑɑnekpɛ yom no, beerem kɑ ǹ bine yom go hinne zɑmɑ ngei yɑ di Ikpɛ.
Binekɑɑnekpɛ yom no, beerem kɑ ǹ go sɑsɑbɑndiyom tɛ zɑmɑ ngei wɔ ǹ gɑ ǹ cɛɛ Ikpɛ ize yom.
Binekɑɑnekpɛ yom mo no, beerem kɑ ǹ gɑ ǹ guruguzɑndi cɛyom susu sɑbu sɛ, zɑmɑ ǹ sɛ no bɛɛnɛ kpetɛrɛ goono.
Binekɑɑnekpɛ yom no wom, sɑɑ kɑ ǹ kɑɑ wom woo kɑ wom guruguzɑndi kɑ hɛ lɑlɔ dimi kulu cii wom gɑɑ tɑngɑri bɔm ɑ sɑbu sɛ.
Wom mɑ fɑihã. Wom bine mɑ kɑɑni mo kɑlɑ kɑlɑ zɑmɑ wom tukunsi beeri bɛɛnɛ kunɑ. Yɑ no ǹ nɑ ɑndebi yom kɑ ǹ nɑ wom jinɑ mo guruguzɑndi.
Wom goono no zɑngɑ ciiri hɑndunyɑ kunɑ ɑmmɑ de ciiri tɑru, hɛ fɔ no ǹ gɑ ɑ̀ hinsɑ ndɑ? À si boori hɛ fɔ kulu gɑɑ kpɛɛnɛ kɑlɑ de ǹ mɑ ɑ̀ munu beerem mɑ ɑ̀ tɑɑmu.
Wom goono no zɑngɑ kɑɑri hɑndunyɑ kunɑ. Kpɑɑrɑ kɑ ɑ̀ goono tondi kuku bɔm si hini kɑ tugu.
Ǹ si fitilɑ diiɑndi kɑ dɑm cilɑ cire. Ammɑ ǹ gɑ ɑ̀ jisi fitilɑ dɛcɛyom dɔ ɑ̀ mo kɑɑri no beerem kulu sɛ kɑ ǹ goono fuu kunɑ.
Wom ŋmɔne kɑɑri ɑ̀ mo kɑɑri yɑ di iburɑdɑm yom jine hɑli ǹ mɑ di wom gbei hinno yom. À gɑɑ no ǹ mɑ wom Bɑɑbɑ kɑ ɑ̀ goono bɛɛnɛ bɛɛrɑndi.
Wom mɑ si tɑmmɑ ɑ kɑɑ no kɑ Moisi fɔndɑ wi wɑlɑ kɑ ɑndebi yom fɔndɔ wi. A mɑnɑ kɑɑ ǹ wiyom ɑmmɑ kɑ ǹ tɔnɑndi.
Cimi no ɑ go cii wom sɛ, zɑ bɛɛnɛ ndɑ gɑndɑ mɑnɑ beeni bɑ tombi fɔ wɑlɑ biiriize tombi fɔ si dɛrɛ Moisi fɔndɑ gɑɑ kɑlɑ hɛ kulu mɑ tɔ.
Bɔrɔ kulu mo kɑ ɑ̀ go meire yom wɔ ŋmɔne icɛnɑ fɔ dɑɑrum kɑ beerem cooɑndi yɑ di, ǹ gɑ ɑ̀ cɛɛ beerem kulu ŋmɔne icɛnɑ bɛɛnɛ kpetɛrɛ kunɑ. Ammɑ bɔrɔ kɑ ɑ̀ go kɑ ǹ gɑnɑ kɑ cooɑndi ndei, ǹ gɑ ɑkpɛ wɔ cɛɛ bɔrɔ beeri bɛɛnɛ kpetɛrɛ kunɑ.
A go cii wom sɛ kɑ de wom cɛyom susu mɑnɑ bisɑ Moisi fɔndɑ cooɑndikɔ yom ŋmɔne ndɑ Fɑrisi fɔndɔ bɔrɔ yom ŋmɔne, wom si huro bɛɛnɛ kpetɛrɛ di kunɑ pɑi.
Wom mɑɑ kɑ ǹ cii dom bɔrɔ yom sɛ, n mɑ si bɔrɔ wi. Bɔrɔ kɑ ɑ̀ nɑ bɔrɔ wi, Ikpɛ gɑ ɑ̀ ciiti.
Ammɑ hɛɛ wɔ, ɑ go cii wom sɛ bɔrɔ kulu kɑ ɑ̀ bine tɔ ngɑ nyɑize sɛ sɑbɑbu si, Ikpɛ gɑ ɑ̀ ciiti. Bɔrɔ kulu mo kɑ ɑ̀ cii ngɑ nyɑize sɛ sɑmu, Yuifu yom ciiti dumbukɔ yom gɑ ɑ̀ ciiti. Bɔrɔ kulu kɑ ɑ̀ cii ni, hɔllɔkom, ǹ gɑ ɑ̀ dɑm nini kunɑ, nungu kɑ ǹ go hɑnyɑ futu yom bɔnɑndi.
Ngɑ di sɛ, sɑɑ kɑ n go kɑɑndɑ n gɑrɑndi bɑndɑ tɑndɑ dɔ cɔfɔ n go hɔngɔ kɑ n nyɑize fɔ gundɑ hɛ fɔ kɑ simbɑ ndɑ ni.
Sɑɑ di gɑɑ n mɑ n sɑrɑɑ di nɑm bɑndɑ tɑndɑ dɔ jine. N mɑ kpei sɑbɑ ndɑ n nyɑize di jinɑ. Sɑɑ di n mɑ kɑɑ kɑ sɑrɑɑ no.
N mɑ sɑbɑ dɑm ndɑ wɑɑsi ni ndɑ n zojikɑri gɑme zɑ sɑɑ kɑ wom goono fɔndɔ bɔm. N mɑ sɑbɑ dɑm zɑmɑ n zojikɑri mɑ si n dɑm ciitikɔ kɑmbɛ, ciitikɔ mo mɑ si n dɑm dogɑri kɑmbɛ ɑ̀ mɑ n dɑm kɑsu.
Cimi no, ɑ go cii n sɛ, n si hunu nungu di kɑlɑ n mɑ nooru bɑnɑ, bɑ dɑlɑ mɑ si cindi n gɑɑ.
Wom mɑɑ kɑ ǹ cii dom bɔrɔ yom sɛ: N mɑ si zinɑ”.
Ammɑ hɛɛ wɔ, ɑ go cii wom sɛ bɔrɔ kulu kɑ ɑ̀ weibɔrɔ gunɑ kɑ ɑ̀ dɑm bine, ɑkpɛ nɑ ɑ̀ zinɑ kɔ ngɑ bine kunɑ.
Ammɑ de n kɑmbɛŋmɑɑ moo tɛ n sɛ dɛrɛyom hɛ, n mɑ ɑ̀ dɔgu kɑ cetu ɑ̀ mɑ mooru ni. N gɑɑhɑm nungu fɔ mɑ hɑlɑci ɑ̀ bisɑ, ǹ mɑ n gɑɑhɑm kulu cetu nini kunɑ, nungu kɑ ǹ go hɑnyɑ futu yom bɔnɑndi.
Bine, de n kɑmbɛŋmɑɑ yɑ tɛ n sɛ dɛrɛyom hɛ, ɑ̀ dumbu kɑ cetu ɑ̀ mɑ mooru ni. N gɑɑhɑm nungu fɔ mɑ hɑlɑci ɑ̀ bisɑ, ǹ mɑ n gɑɑhɑm kulu cetu nini kunɑ, nungu kɑ ǹ go hɑnyɑ futu yom bɔnɑndi.
Ǹ cii dom bɔrɔ yom sɛ kpɛɛnɛ: “Bɔrɔ kulu kɑ ɑ̀ gɑ ngɑ wɛndɛ fee, ɑ̀ mɑ ɑ̀ no hije wiyom tirɑ”.
Ammɑ hɛɛ wɔ, ɑ go cii wom sɛ, bɔrɔ kulu kɑ ɑ̀ gɑ ngɑ wɛndɛ fee, de ɑ̀ mɑnɑ ci zinɑ sɑbu sɛ, ɑkpɛ nɑ ɑ̀ dɑm zinɑ fɔndɔ. Bɔrɔ kulu mo kɑ ɑ̀ kɑɑ wɛndɛ kɑ ǹ fee hiji, ɑkpɛ go zinɑ.
Wom mɑɑ kpɛɛnɛ kɑ ǹ cii dom bɔrɔ yom sɛ: “N mɑ si tɑngɑri ze tɛ, ɑmmɑ n mɑ n zeyom tɛ Ikpɛ jine”.
Ammɑ ɑ go cii wom sɛ, wom mɑ si ze pɑti pɑti. Wom mɑ si ze ndɑ bɛɛnɛ zɑmɑ ngɑ yɑ ci Ikpɛ kpetɛrɛ kɑrigɑ.
Wom mɑ si ze ndɑ gɑndɑ zɑmɑ ngɑ yɑ ci ɑ̀ cee dɛcɛyom dɔ. Wom mɑ si ze ndɑ Yerusɑlɛm zɑmɑ ngɑ yɑ ci Kpe Dɑbɑrikpɛ wɑngɑrɑ.
N mɑ si ze mo ndɑ n bɔm zɑmɑ n si hini kɑ n bɔm hɑmini bɑ ɑfɔ bɛrɛ ikpɑrɛ wɑlɑ ibi.
Ammɑ wom sendi mɑ ci oò, oò, wɑlɑ de ɑwo mo no ɑ̀ mɑ ci ɑwo. Hɛ kulu kɑ bɔrɔ cii ɑ̀ bɑndɑ, zɑ Ilɑlɔ dɔ no ɑ̀ go hunu.
Wom mɑɑ ǹ cii kpɛɛnɛ: “De bɔrɔ nɑ n moo fɔ kɑɑ, n mɑ ɑ̀ ŋmɔne kɑɑ. De bɔrɔ nɑ n hinje fɔ kɑɑ, n mɑ ɑ̀ ŋmɔne kɑɑ”.
Ammɑ ɑ go cii wom sɛ, wom mɑ si hungu bɔrɔ lɑlɔ. Bɔrɔ kɑ ɑ̀ gɑ n sɑm kɑmbɛŋmɑɑ jɛrɛbɛ gɑɑ, n mɑ kɑmbɛwo mo ŋmɔne sɛllɛ ɑ̀ sɛ.
Bɔrɔ kɑ ɑ̀ go bɑɑ mo ngɑ mɑ kpeindɑ ni ciitikɔ dɔ kɑ n kpɛ gɑndɑ tɑ n gɑɑ, n mɑ kpɛ kɑ ɑ̀ goono bɛɛnɛ di mo nɑm ɑ̀ sɛ.
Bine, de bɔrɔ go kɑ n tilɑsi n mɑ kilo fɔ diro tɛ, n mɑ ɑ̀ gɑnɑ kɑ kilomɛti hinkɑ tɛ ndɑ.
Bɔrɔ kɑ ɑ̀ go kɑ n ŋmɑɑrɛ, n mɑ ɑ̀ no. Bɔrɔ kɑ ɑ̀ go bɑɑ n mɑ ngɑ gɑrɔ, n mɑ si bɑndɑ bɛrɛ ɑ̀ sɛ.
Wom mɑɑ ǹ cii: “N mɑ bɑɑ n gɔrɔkɑsine, n mɑ hungu n ŋmɔne ibɛrɛ”.
Ammɑ ɑ go cii wom sɛ, wom mɑ bɑɑ wom ŋmɔne ibɛrɛ yom. Beerem kɑ ǹ go wom lɑɑli, wom mɑ bɑrikɑ dɑm ǹ gɑɑ. Wom mɑ hɛ hinno tɛ beerem sɛ kɑ ǹ go hungu wom. Wɑ ɑduwɑ tɛ beerem sɛ kɑ ǹ go hɛ lɑlɔ yom tɛ wom sɛ ko wom guruguzɑndi.
À gɑɑ no wom tɛ wom Bɑɑbɑ kɑ ɑ̀ goono bɛɛnɛ ize yom. Ngɑ yɑ go nɑm ngɑ weenu go tunu bɔrɔ lɑlɔ yom ndɑ bɔrɔ hinno yom bɔm. À go nɑm bɛɛnɛ hɑri mɑ kɑm beerem kɑ ǹ cɛsusu ndɑ beerem kɑ ǹ mɑnɑ cɛsusu bɔm.
De wom go bɑɑ beerem kɑ ǹ go bɑɑ wom, tukunsi fɔ no wom gundɑ? Yɑ no ɑlikɑsi tɑkɔ yom mo go tɛ. À nɑ ci cimi no bɑ?
Bine, de wom go wom nyɑize yom hinne fɔɔ, ifɔ no wom go tɛ kɑ bisɑ cindei? Yɑ no dimi cindei mo go tɛ. À nɑ ci cimi no bɑ?
Ngɑ di sɛ, wom mɑ tɛ bɔrɔ tɔɑntɛ yom zɑngɑ wom Bɑɑbɑ kɑ ɑ̀ goono bɛɛnɛ ɑ̀ ci tɔɑntɛ.
Wom mɑ lɑɑkɑli wom mɑ si wom gbei hinno yom tɛ beerem jine ǹ mɑ di wom. De ɑ̀ mɑnɑ ci yɑ wom sindɑ bɑnɑndi wom Bɑɑbɑ kɑ ɑ̀ goono bɛɛnɛ dɔ.
Ngɑ di sɛ sɑɑ kɑ n go sɑrɑɑ tɛ n mɑ si ɑ̀ fɛɛ zɑngɑ munɑfici yom go tɛ Yuifu yom mɑrgɑ fuu yom kunɑ ndɑ dɛbɛ yom bɔm. Ǹ go tɛ yɑ di zɑmɑ iburɑdɑm yom mɑ ngei bɛɛrɑndi sɛ. Cimi no ɑ go cii wom sɛ ǹ du ngei bɑnɑndi kɔ.
Ammɑ ni, sɑɑ kɑ n go sɑrɑɑ tɛ n kɑmbɛwo mɑ si bei hɛ kɑ n kɑmbɛŋmɑɑ go tɛ.
N sɑrɑɑ tɛyom mɑ ci tugu kunɑ. N Bɑɑbɑ kɑ ɑ̀ go di tugu kunɑ ɑ̀ gɑ n bɑnɑ tɛrɛkpɑrɛ.
Sɑɑ kɑ wom go kɑ ɑduwɑ tɛ mo, wom mɑ si tɛ zɑngɑ munɑfici yom. Ǹ go bɑɑ ngei mɑ cɛ Yuifu yom mɑrgɑ fuu yom kunɑ wɑlɑ dɛbɛ yom bɔm ko kɑ ɑduwɑ tɛ. Ǹ go tɛ yɑ di zɑmɑ beerem mɑ di ei. Cimi no ɑ go cii wom sɛ ǹ du ngei bɑnɑndi kɔ.
Ammɑ ni, sɑɑ kɑ n go kɑ ɑduwɑ tɛ n mɑ huro n fuu kunɑ kɑ gɑmbu dɑɑbu ko kɑ n Bɑɑbɑ ŋmɑɑrɛ tugu kunɑ. N Bɑɑbɑ kɑ ɑ̀ go di tugu kunɑ, ɑ̀ gɑ n bɑnɑ tɛrɛkpɑrɛ.
Sɑɑ kɑ wom go kɑ ɑduwɑ tɛ wom mɑ si sendi kɔnu yom yɑɑrɑ yɑɑrɑ zɑngɑ dimi cindei. Ǹ go tɑmmɑ sendi boobo di gɑɑ no Ikpɛ mɑɑ kɑ tu ngei sɛ.
Wom mɑ si himɑ ngei zɑmɑ wom Bɑɑbɑ go bei hɛ kɑ wom go bɑɑ kɔ hɑli wom gɑ ɑ̀ ŋmɑɑrɛ.
Ngɑ di sɛ, wom mɑ ɑduwɑ tɛ zɑngɑ yɑ wɔ: I Bɑɑbɑ kɑ n goono bɛɛnɛ, n mɑɑ mɑ ci hɑlɑɑlɑ.
N kpetɛrɛ mɑ kɑɑ. N binebɑɑ mɑ tɛ hɑndunyɑ zɑngɑ ɑ̀ go tɛ bɛɛnɛ.
N mɑ i no hunkunɑ ŋmɑɑri.
N mɑ i dɛrɛyom yɑɑfɑ i sɛ zɑngɑ i yom mo i go beerem kɑ ǹ dɛrɛ i sɛ yɑɑfɑ.
N mɑ si kpeindɑ i yom suiyom dɔ, ɑmmɑ n mɑ i kɔm Ilɑlɔ kɑmbɛ. N ŋmɔne no kpetɛrɛ ndɑ dɑbɑri ndɑ deizɑ, jiiri dubu ndɑ dubu yom. Ami.
De wom nɑ beerem yɑɑfɑ ndɑ ǹ tɑɑli yom, wom Bɑɑbɑ mo kɑ ɑ̀ goono bɛɛnɛ ɑ̀ go wom yɑɑfɑ.
Ammɑ de wom si beerem yɑɑfɑ ndɑ ǹ tɑɑli yom, wom Bɑɑbɑ mo si wom yɑɑfɑ ndɑ wom tɑɑli yom.
Sɑɑ kɑ wom go meehɔ zɑɑ, wom mɑ si meehɔ zɑɑ zɑngɑ munɑfici yom. Ǹ go binesɛrɛ cɛbɛ ngei moodumɑ yom gɑɑ. Sisibi no ǹ go dɑm ngei moodumɑ yom gɑɑ hɑli iburɑdɑm yom mɑ bei kɑ ngei go meehɔ zɑɑ. Cimi no ɑ go cii wom sɛ, ǹ du ngei bɑnɑndi kɔ.
Ammɑ ni wɔ, sɑɑ kɑ n go meehɔ zɑɑ, n mɑ jii tusu n bɔm gɑɑ kɑ n moodumɑ nyunu.
N mɑ si meehɔ zɑɑ hɑli beerem mɑ bei. Ammɑ n mɑ ngɑ di tɛ n Bɑɑbɑ kɑ ɑ̀ goono tugu kunɑ sɛ. N Bɑɑbɑ mo kɑ ɑ̀ go di tugu kunɑ ɑ̀ gɑ n bɑnɑ tɛrɛkpɑrɛ.
Wom mɑ si hɑizici meigu hɑndunyɑ kunɑ. Nungu di nɑnɑbɑnu ndɑ kɛdiɑ gɑ ɑ̀ dii kɑ sɑrɑ. Nungu wɔ zee yom mo huro kɑ ɑ̀ zee.
Ammɑ wɑ hɑizici meigu bɛɛnɛ kunɑ, nungu kɑ zɑ nɑnɑbɑnu zɑ kɛdiɑ ǹ bɑ ɑfɔ si ɑ̀ sɑrɑ. Nungu wɔ zee yom mo si huro kɑ ɑ̀ zee.
Nungu kɑ n hɑizici goono, n bine mo kɑɑ goono.
Moo goono no zɑngɑ fitilɑ gɑɑhɑm gɑɑ. Ngɑ di sɛ, de n moo go boori, n gɑɑhɑm kulu tɔ ndɑ kɑɑri.
Ammɑ de n moo ci ilɑlɔ, n gɑɑhɑm kulu kɑɑ tɔ ndɑ kube. Ngɑ di sɛ, kɑɑri kɑ ɑ̀ goono n kunɑ de ɑ̀ tɛ kube, kube di beeri fɑ.
Bɔrɔ si kɑ ɑ̀ hini kɑ tɑmtɛrɛ kpɛ hinkɑ sɛ mefɔ. À kɑɑ hungu ɑfɔ kɑ bɑɑ ɑfɔ wɑlɑ ɑ̀ kɑɑ kɑɑni ɑfɔ sɛ kɑ dondɑ ɑfɔ. Wom si hini kɑ tɑmtɛrɛ Ikpɛ sɛ ndɑ hɑibɑrikɑ sɛ mefɔ.
À sɛ no, ɑ go cii wom sɛ, wɑ si kɑrihã wom hundi yom sɛ ndɑ hɛ kɑ wom kɑɑ ŋmɑɑ ndɑ hɛ kɑ wom kɑɑ hɑm wɑlɑ ndɑ jiine kɑ wom kɑɑ dɑm gɑɑhɑm gɑɑ. Hundi bisɑ ŋmɑɑri. Gɑɑhɑm mo bisɑ jiine kɑ dɑm. À nɑ ci cimi no bɑ?
Wɑ gunɑ bɛɛnɛ ciro yom gɑɑ. Ǹ si dumɑ. Ǹ si wi. Ǹ si heeni meigu mo boo yom kunɑ. Wom Bɑɑbɑ kɑ ɑ̀ goono bɛɛnɛ go kɑ ǹ ŋmɑɑrɑndi. Wom bisɑ ciro yom. À nɑ ci cimi no bɑ?
Wom kunɑ mee no kɑrihã kunɑ ɑ̀ hini kɑ kɑmbɛ kɑru fɔ tɔntɔnu ngɑ kuyom gɑɑ?
Ifɔ sɛ no wom gundɑ jiine kɑ dɑm kɑrihã? Wom mɑ gunɑ zɑngɑ gɑnji kunɑ boosi yom go beeri. Ǹ si gbei tɛ. Ǹ si silli tɛ.
Ammɑ ɑ go cii wom sɛ mo, bɑ Sɑlomɔ ɑ̀ deizɑ kulu kunɑ mɑnɑ tɑɑlɑm zɑngɑ ǹ kunɑ ɑfɔ.
De Ikpɛ go gɑnji kunɑ subu yom tɑɑlɑm zɑngɑ yɑ kɑ ǹ goono hunkunɑ ɑmmɑ subɑ ǹ gɑ ɑ̀ tɔnu, hɑli yɑ mo wom, nɑɑne cɛnɑkpɛ yom.
Ngɑ di sɛ, wɑ si kɑrihã kɑ cii: Ifɔ no i kɑɑ ŋmɑɑ? Ifɔ no i kɑɑ hɑm? Ifɔ no i gɑ i bɔm kɑimɑ ndɑ?
Hɛ yom wɔ kulu dimi cindei yɑ go kɑ ǹ ceeci. Wom Bɑɑbɑ kɑ ɑ̀ goono bɛɛnɛ, ɑ̀ go bei kɑ wom go bɑɑ hɛ nge yom di kulu.
Wɑ Ikpɛ kpetɛrɛ ndɑ Ikpɛ cɛyom susu ceeci sintine. À kɑɑ hɛ nge yom di kulu tɔntɔnu wom sɛ.
Ngɑ di sɛ, wom mɑ si kɑrihã ndɑ subɑ zɑmɑ subɑ bumbum gundɑ ngɑ bɔm kɑrihã. Hɑnu kulu ndɑ ngɑ tɑɑbi no, ɑ̀ wɑsɑ hɑnu di sɛ.
Wom mɑ si ciiti zɑmɑ ǹ mɑ si wom ciiti sɛ.
Wom mɑ si ɑ̀ tɛ zɑmɑ ǹ kɑɑ wom ciiti no ndɑ ciitiyom dimi kɑ wom go ciiti. Ǹ kɑɑ wom neesi ndɑ neesiji kɑ wom go neesi ndɑ.
Ifɔ sɛ n go di subuize kɑ ɑ̀ goono n nyɑize moo kunɑ, ɑmmɑ n si di bundu kɑ ɑ̀ goono n bumbum moo kunɑ?
Wɑlɑ mɛtɛ n tɛ kɑ cii n nyɑize di sɛ: Cɛ yɑ subuize wɔ kɑɑ n sɛ kɑ ɑ̀ goono n moo kunɑ? E, bundu no n sɛ moo kunɑ yɑ fɑ.
Munɑfici, bundu wɔ kɑɑ n moo kunɑ jinɑ. À gɑɑ no n di ihinno kɑ subuize di kɑ ɑ̀ goono n nyɑize moo kunɑ kɑɑ.
Wom mɑ si hɛ hɑlɑɑlɑ no hɑnsi yom sɛ. Wom mɑ si wom kɔlibɛ cɑɑdɑntɛ yom cetu kpisɔ yom jine. N mɑ si ngɑ di tɛ zɑmɑ hɑnibɑ ǹ gɑ ǹ tɑɑmu. Ǹ bɛrɛ mo kɑ ye kɑ wom nɑmɑ kɑ pɑti pɑti.
Wo ŋmɑɑrɛ, ǹ kɑɑ wom no. Wo ceeci, wom kɑɑ du. Wo kobi, ǹ kɑɑ feeri wom sɛ.
Bɔrɔ kulu kɑ ɑ̀ go ŋmɑɑrɛ, ǹ gɑ ɑ̀ no. Bɔrɔ kɑ ɑ̀ go ceeci mo, ɑ̀ kɑɑ du. Bɔrɔ kɑ ɑ̀ go kobi mo, ǹ kɑɑ feeri ɑ̀ sɛ.
Wom kunɑ mee yɑ gɑ ngɑ koo no tondi, de ɑ̀ nɑ ɑ̀ ŋmɑɑrɛ buuru?
Wɑlɑ de ɑ̀ nɑ ɑ̀ ŋmɑɑrɛ ciifi, ɑ̀ gɑ ɑ̀ no gondi?
Bine, wom kɑ wom ci bɔrɔ lɑlɔ yom, wom ŋmɑɑni kɑ hɛ hinno yom no wom koo yom sɛ. Yɑ mo no wom Bɑɑbɑ kɑ ɑ̀ goono bɛɛnɛ, ɑ̀ go hɛ hinno yom no beerem sɛ kɑ ǹ go kɑ ɑ̀ ŋmɑɑrɛ.
Ngɑ di sɛ, hɛ kulu kɑ wom go bɑɑ beerem mɑ tɛ wom sɛ, yɑ no wɑ ɑ̀ tɛ ngei mo sɛ zɑmɑ Moisi fɔndɑ ndɑ ɑndebi yom tirɑ yom mo go kɑ ngɑ di cii.
Wɑ huro ndɑ mee kɑnkɑmɑntɛ. Mee hɛɑntɛ ndɑ fɔndɔ bɑmbɑtɑ yɑ kpei hɑlɑciyom dɔ. Bɔrɔ bɑyom yɑ huro ndɑ.
Ammɑ mee kɑnkɑmɑntɑ ndɑ fɔndɔ mɑriyo yɑ kpei hundi dɔ. Bɔrɔ fɔ fɔ yɑ du ɑ̀.
Wom mɑ lɑɑkɑli mo ndɑ ɑndebi tɑngɑri tɑngɑri yom kɑ ǹ go feeji kuuru yom dɑm kɑ kɑɑ wom dɔ ɑmmɑ sɑgɑli yom no kunɑ kunɑ kɑ ǹ go kɔm.
Wom kɑɑ kɑ ǹ bei ǹ tɛgbei yom gɑɑ. Beerem si lɛzɛ̃ize kɑɑ kɑriji nyɑ gɑɑ. Ǹ si jee kɑɑ dɛnfɛnɛ kɑriji nyɑ gɑɑ mo. À nɑ ci cimi no bɑ?
Zɑngɑ yɑ no tuurinyɑ hinno kulu go kɑ ize hinno hɛi. Ammɑ tuurinyɑ lɑlɔ mo go kɑ ize lɑlɔ hɛi.
Tuurinyɑ hinno si hini kɑ ize lɑlɔ hɛi. Yɑ no tuurinyɑ lɑlɔ mo si hini kɑ ize hinno hɛi.
Tuurinyɑ kulu kɑ ɑ̀ si ize hinno hɛi, ǹ gɑ kɑ ɑ̀ dumbu no. Ǹ gɑ ɑ̀ cetu nini kunɑ mo.
Zɑngɑ yɑ no wom gɑ ǹ bei ǹ tɛgbei yom gɑɑ.
À nɑ ci beerem kulu kɑ ǹ go cii ɑ sɛ, Kpe, Kpe yɑ kɑɑ huro bɛɛnɛ kpetɛrɛ kunɑ. Ammɑ beerem kɑ ǹ go kɑ ɑ Bɑɑbɑ kɑ ɑ̀ goono bɛɛnɛ kunɑ binebɑɑ tɛ, ngei yɑ huro.
Bɔrɔ boobo kɑɑ cii ɑ sɛ hɑnu ngɑ di: Kpe, Kpe i nɑ ɑndebitɛrɛ tɛ n mɑɑ gɑɑ. I nɑ hɔllɛ yom gɑɑrɛ n mɑɑ gɑɑ. I nɑ dɑbɑri gbei boobo tɛ n mɑɑ gɑɑ. À nɑ ci cimi no bɑ?
Cɔfɔ hɛɛ mo, yɑ cii ǹ sɛ: A si wom bei pɑi. Wɑ gɑnɑ ɑ sɛ, wom gbei lɑlɔ tɛkɔ yom.
Ngɑ di sɛ, bɔrɔ kulu kɑ ɑ̀ go mɑɑ ɑ sendi wɔne yom kɑ ǹ dɑm ngɑ tɛgbei kunɑ, ɑ gɑ ɑ̀ himɑndi no zɑngɑ lɑɑkɑlɑntɛ kɑ ɑ̀ nɑ ngɑ fuu cini tondi bɔm.
Hɑri kɑm. Gooru yom tɔ hɑli ǹ munu kɑlɑ kɑlɑ. Hɛo tɛ. À nɑ fuu di kɑru ɑmmɑ fuuɑ mɑnɑ kɑm zɑmɑ tondi bɔm no ǹ nɑ ɑ̀ sinji.
Bɔrɔ kulu mo kɑ ɑ̀ mɑɑ ɑ sendi wɔne yom kɑ ɑ̀ mɑnɑ ǹ dɑm ǹ tɛgbei kunɑ, ɑ gɑ ɑ̀ himɑndi no zɑngɑ bɔmsikpɛ. À nɑ ngɑ fuu cini tɑɑsi bɔm.
Hɑri kɑm. Gooru yom tɔ hɑli ǹ munu kɑlɑ kɑlɑ. Hɛo tɛ. À nɑ fuu di Fuuɑ kɑm. À kulu kɑm duru duru.
À kɑɑ tɔ kɑ Yesu nɑ ngɑ meecine wɔne yom beeni, jɑmɑ di go mɑmɑci ndɑ ɑ̀ cɛbɛ.
Ǹ go mɑmɑci zɑmɑ ɑ̀ go kɑ ǹ cooɑndi no zɑngɑ ɑ̀ gundɑ hini. À mɑnɑ cooɑndi zɑngɑ Moisi fɔndɑ cooɑndikɔ yom.
Sɑɑ kɑ Yesu zumbu zɑ tondi kukuɑ bɔm, bɔrɔ bɑkɑrɑ nɑ ɑ̀ gɑnɑ.
Cɔfɔ, jire fɔ mɑɑni ɑ̀ dɔ kɑ ɑ̀ bɛɛrɑndi. À cii: Kpe, de n bɑɑ n hini kɑ ɑ hinnɑndi.
Yesu nɑ kɑmbɛ sɛllɛ kɑ ɑ̀ hɑmɑ. À cii: A go bɑɑ, n mɑ hinne. Mɑɑsɑ mɑɑsɑ ɑ̀ hinne ɑ̀ jiretɛrɛ di gɑɑ.
Yesu cii ɑ̀ sɛ: N mɑ lɑɑkɑli n mɑ si ɑ̀ cii bɔrɔ fɔ kulu sɛ, ɑmmɑ n mɑ kpei kɑ n bɔm cɛbɛ gɑrɑndikɔ sɛ. N mɑ sɑrɑɑ kɑ Moisi fɔndɑ cii tɛ ɑ̀ mɑ du kɑ tɛ ǹ sɛ sɛdɑ.
Kɑ Yesu kpei Kɑpɛnɑum kpɑɑrɑ wɑnguize yom jinehune fɔ mɑɑni ɑ̀ dɔ. À ŋmɑɑrɛ kɑ cii ɑ̀ sɛ:
Kpe, ɑ gbeiize fɔ go kɑni fuu ndɑ gɑɑhɑm buyom futu. À go tɑɑbi kɑlɑ kɑlɑ.
Cɔfɔ Yesu cii ɑ̀ sɛ: A go kɑɑ kɑ ɑ̀ no bɑɑni.
Wɑnguize yom jinehune di tu ɑ̀ sɛ kɑ cii: Kpe, yɑ nɑ tɔ kɑ n mɑ huro ɑ fuu kunɑ. N mɑ sendi fɔlɔnku hinne cii, ɑ gbeiize di kɑɑ du bɑɑni.
Hɛɛ mo, wɑnguize fɔ hini cire no ɑ goono. Wɑnguize yom mo goono ɑ cire. De ɑ cii ɑfɔ sɛ ɑ̀ mɑ kpei, ɑ̀ kpei. De ɑ cii ɑfɔ mo sɛ ɑ̀ mɑ kɑɑ, ɑ̀ kɑɑ. De ɑ cii ɑ bɑnyɑ mo sɛ ɑ̀ mɑ tɛ wɔ, ɑ̀ tɛ.
Kɑ Yesu mɑɑ ngɑ di, mɑmɑci nɑ ɑ̀ dii. Cɔfɔ ɑ̀ cii beerem kɑ ǹ go kɑ ɑ̀ gɑnɑ sɛ: Cimi no ɑ go cii wom sɛ, bɑ Isirɑilɑ kunɑ yɑ nɑ di nɑɑne beeri yɑ wɔ.
A go cii wom sɛ mo kɑ bɔrɔ boobo go kɑɑ zɑ weenuhune hɛrɛ ndɑ weenukɑne hɛrɛ. Ǹ kɑɑ gɔrɔ ndɑ Abulɛmɑ ndɑ Isɑɑkɑ ndɑ Yɑkɔfu bɛɛnɛ kpetɛrɛ kunɑ.
Ammɑ kpetɛrɛ ize yom tɛrɛ kube kunɑ no ǹ gɑ ǹ cetu. Nungu di no hɛ̃ni ndɑ hinje kɑɑmɑyom goono.
Yesu cii wɑnguize yom jinehune sɛ: Kpei, ɑ̀ mɑ tɛ n sɛ zɑngɑ n nɑɑne. Lɔkɑci ngɑ di gɑɑ no gbeiize di du bɑɑni.
À bɑndɑ, Yesu kɑɑ huro Piɛɛ fuu. À di Piɛɛ hɑnzure weibɔrɔ go kɑni ndɑ gɑɑwɑse.
À nɑ ɑ̀ kɑmbɛ hɑmɑ. À gɑɑwɑse di bisɑ ɑ̀ gɑɑ. Cɔfɔ ɑ̀ tunu kɑ ǹ yɑrɛ.
Kɑ wiciri kɑmbu tɔ ǹ kɑɑndɑ hɔllɛkpɛ boobo Yesu sɛ. À nɑ hɔllɛ yom di gɑɑrɛ ndɑ ngɑ sendi fɔ. Beerem mo kulu kɑ ǹ sindɑ bɑɑni, ɑ̀ nɑ ǹ no bɑɑni.
Ngɑ di tɛ no zɑmɑ hɛ kɑ ɑ̀ ci ɑndebi Esɑyi mee gɑɑ mɑ tɔ sɛ. Esɑyi cii: Ngɑ bumbum nɑ i hinɑbunutɛrɛ zɑɑ kɑ i doori yom jɛrɛ.
Kɑ Yesu di bɔrɔ bɑkɑrɑ nɑ ngɑ dɑm bindi ɑ̀ nɑ fɔndɔ no ngei mɑ kpei yɑ hɛrɛ tɛrɛ.
Cɔfɔ Moisi fɔndɑ cooɑndikɔ fɔ mɑɑni ɑ̀ dɔ kɑ cii ɑ̀ sɛ: Coobɑɑbɑ, ɑ gɑ n gɑnɑ nungu kulu kɑ n go kpei.
Yesu cii ɑ̀ sɛ: Kɑɑbi yom gundɑ guusu yom. Bɛɛnɛ ciro yom mo gundɑ gɔrɛ dɔ. Ammɑ hɛɛ Adɑmize, ɑ sindɑ nungu kɑ ɑ mɑ ɑ bɔm dɛcɛ.
À coobɑɑbɑize yom kunɑ ɑfɔ cii ɑ̀ sɛ: Kpe, tu ɑ sɛ jinɑ yɑ kpei kɑ ɑ bɑɑbɑ fiji.
Ammɑ Yesu tu ɑ̀ sɛ kɑ cii: A gɑnɑ. Nɑm bukɔ yom mɑ ngei bukɔ yom fiji.
Kɑ Yesu huro hɑrihi, ɑ̀ coobɑɑbɑize yom dɛcɛ ɑ̀ bɑndɑ.
Cɔfɔ hɛo beeri fɔ tunu buulɑ bɔm kɑlɑ hɑri boosu yom go hɑrihiɑ kɑɑru kɑ ɑ̀ dɑɑbu. Ammɑ Yesu wɔ go jiibi.
Coobɑɑbɑize yom di mɑɑni kɑ ɑ̀ tunɑndi. Ǹ cii: Kpe, i fɑɑbɑ. I go hɑlɑci.
À cii ǹ sɛ: Ifɔ sɛ wom go hɑmburu, wom nɑɑne cɛnɑkpɛ yom? À tunu kɑ deeni hɛo di ndɑ buulɑ di gɑɑ. Cɔfɔ nungu tɛ sɑkɑi.
Coobɑɑbɑize yom mɑmɑci kɑ cii: Mee dimi no bɔrɔ wɔ hɑli bɑ hɛo ndɑ buulɑ mo go kɑ ɑ̀ sendi gɑnɑ?
Kɑ ɑ̀ tɔ yɑ hɛrɛ tɛrɛ Gegesene lɑɑbu hɔllɛkpɛ hinkɑ fɔ hunu sɑɑrɛ yom kunɑ kɑ ɑ̀ kube. Ǹ futu kɑlɑ kɑlɑ hɑli bɔrɔ fɔ kulu si hini kɑ fɔndɔ ngɑ di gɑnɑ.
Ǹ go kuwɑ kɑ cii: Ifɔ yɑ goono ni ndɑ i yom gɑme, Yesu Ikpɛ Ize? N kɑɑ kɑ i bɔnɑndi no bɑ, zɑ lɔkɑci mɑnɑ tɔ?
Hɑli ǹ moorɑntɛ, kpisɔ gɑɑ bɑmbɑtɑ fɔ goono kɑ ɑ̀ go kurum.
Hɔllɛ yom di go Yesu ŋmɑɑrɛ kɑ cii: De n nɑ i gɑɑrɛ, n mɑ nɑm i mɑ kpei huro kpisɔ gɑɑ wɔ kunɑ.
À cii ǹ sɛ: Wɑ kpei. Ǹ hunu kɑ kpei huro kpisɔ gɑɑ di kunɑ. Cɔfɔ kpisɔ gɑɑ di kulu go pito ko gungure zɑ tondi bɔm kɑ kɑm buulɑ di kunɑ. Ǹ bu hɑri kunɑ.
Ǹ kurukɔ yom zuuru kɑ kpei kpɑɑrɑ. Ǹ deede hɛ kulu kɑ ɑ̀ tɛ ndɑ hɛ kɑ ɑ̀ tɔ hɔllɛkpɛ yom di.
Cɔfɔ kpɑɑrɑ di kulu hunu kɑ kɑɑ Yesu kube. Zɑ ǹ di ɑ̀, ǹ go kɑ ɑ̀ ŋmɑɑrɛ kɑ cii ɑ̀ mɑ hunu ngei lɑɑbu kunɑ.
Kɑ Yesu ye kɑ huro hɑrihi ɑ̀ nɑ buulɑ dem kɑ kpei ngɑ kpɑɑrɑ.
Cɔfɔ ǹ kɑɑndɑ ɑ̀ sɛ mɔngɔlɔ fɔ dɑɑri bɔm. Kɑ Yesu di nɑɑne kɑ ǹ gundɑ, ɑ̀ cii mɔngɔlɔ di sɛ: A koo, n lɑɑkɑli mɑ kɑni. A nɑ n yɑɑfɑ ndɑ n dulum yom.
Moisi fɔndɑ cooɑndikɔ fɔ yom cii ngei bine kunɑ: Bɔrɔ wɔ go kɑ Ikpɛ sendi yɑmu kɑ ɑ̀ cɛnɑndi.
Zɑ kɑ Yesu go kɑ ǹ lɑsɑbu yom bei, ɑ̀ cii ǹ sɛ: Ifɔ sɛ wom go hɛ lɑlɔ lɑsɑbu wom bine kunɑ?
Wɔ fɔ yɑ fɑɑlɑ kɑ bisɑ bɔrɔ mɑ cii ɑ nɑ n yɑɑfɑ ndɑ n dulum yom wɑlɑ bɔrɔ mɑ cii tunu kɑ dirɑ?
Bine, wom mɑ bei kɑ hɛɛ Adɑmize, ɑ gundɑ hini hɑndunyɑ kunɑ kɑ dulum yom yɑɑfɑ. À sɛ no Yesu go sendi mɔngɔlɔ wɔ sɛ: Tunu kɑ n dɑɑri zɑɑ kɑ kpei fuu.
Cɔfɔ ɑ̀ tunu kɑ kpei fuu.
Kɑ jɑmɑ di ngɑ di mɑmɑci nɑ ǹ dii. Ǹ nɑ Ikpɛ bɛɛrɑndi zɑmɑ ɑ̀ nɑ hini wɔne no iburɑdɑm yom sɛ.
Sɑɑ kɑ Yesu bisɑ nungu di kɑ tɔ jine, ɑ̀ di bɔrɔ fɔ mo kɑ ɑ̀ mɑɑ Mɑtiyu. À go gɔrɔ bɑɑlici ɑlikɑsi tɑyom dɔ. Yesu cii ɑ̀ sɛ: A gɑnɑ. À tunu kɑ ɑ̀ gɑnɑ.
À kɑɑ tɔ Yesu go gɔrɔ kɑ ŋmɑɑ fuu kunɑ. Cɔfɔ ɑlikɑsi tɑkɔ boobo ndɑ dulumkoni boobo kɑɑ ko ŋmɑɑ ndɑ Yesu ndɑ ɑ̀ coobɑɑbɑize yom.
Fɑrisi fɔndɔ bɔrɔ yom di ɑ̀. Ǹ cii ɑ̀ coobɑɑbɑize yom sɛ: Ifɔ sɛ no wom Coobɑɑbɑ go ŋmɑɑ ndɑ ɑlikɑsi tɑkɔ yom wɔ ndɑ dulumkoni yom wɔ?
Ammɑ kɑ Yesu mɑɑ ngɑ di, ɑ̀ cii ǹ sɛ: Beerem kɑ ǹ gundɑ bɑɑni, ǹ si bɑɑ lokotoro kɑlɑ beerem kɑ ǹ sindɑ bɑɑni.
Ammɑ wɑ kpei dendeni hɛ kɑ wɔne cii: “Hɛɛ wɔ, suuji no ɑ go bɑɑ, ɑ̀ nɑ ci gɑrɑndi”. Yɑ nɑ kɑɑ bɔrɔ cɛɑntɛ susu yom cɛɛ ǹ mɑ tuubi ɑmmɑ dulumkoni yom.
Yohɑnnɑ coobɑɑbɑize yom bine kɑɑ ɑ̀ dɔ. Ǹ cii: Ifɔ sɛ no i yom wɔ ndɑ Fɑrisi fɔndɔ bɔrɔ yom, i cini meehɔ zɑɑ ɑmmɑ n coobɑɑbɑize yom si meehɔ zɑɑ?
Yesu tu ǹ sɛ kɑ cii: Hɑruhiji kpɑɑsi yom bine yom si hini kɑ sɑrɑ sɑɑ kɑ hɑruhiji goono ndei. Ammɑ hɑnu yom kɑɑ kɑ ǹ mɑ hɑruhiji gɑnɑndi ǹ dɔ. Sɑɑ di no ǹ kɑɑ meehɔ zɑɑ.
Bɔrɔ si zɑrɑ teji dumbɑri dɑm jiine zeenɔ gɑɑ zɑmɑ dumbɑri di, ɑ̀ gɑ izeenɑ jɛrɛ fɔ zɑɑ no. Pɑti di kɑɑ tɔntɔnu.
Yɑ no beerem si dufɛ̃ teji dɑm hɑmburu zeenɔ yom kunɑ zɑmɑ hɑmburu yom di bɔgu no. Dufɛ̃ di kɑɑ bɑmbɑri. Hɑmburu yom mo sɑrɑ. Ammɑ ǹ go dufɛ̃ teji dɑm hɑmburu teji kunɑ. Ǹ kulu mo kɑimɑ.
Sɑɑ kɑ Yesu go hɛ nge yom di cii ǹ sɛ, cɔfɔ Yuifu yom mɑrgɑ jinɑ fɔ mɑɑni ɑ̀ dɔ kɑ sɔmbu ɑ̀ jine. À cii: A koo hundiyo bu mɑɑsɑ mɑɑsɑ. Ammɑ kɑɑ kɑ n kɑmbɛ dɛcɛ ɑ̀ bɔm, ɑ̀ kɑɑ hunɑ.
Yesu tunu kɑ ɑ̀ gɑnɑ. Yɑ no ɑ̀ coobɑɑbɑize yom mo.
Weibɔrɔ fɔ mo goono kɑ kuri go dooru ɑ̀ sɛ hɑli jiiri wei cindi hinkɑ. À mɑɑni ɑ̀ gɑɑ bɑndɑ bɑndɑ kɑ ɑ̀ kpɛ hɑngɑ hɑmɑ.
À go cii ngɑ bine kunɑ: De ɑ nɑ ɑ̀ kpɛ hɑngɑ hinne hɑmɑ, ɑ du bɑɑni.
Ammɑ Yesu bɛrɛ kɑ di ɑ̀. À cii ɑ̀ sɛ: A koo hundiyo, n lɑɑkɑli mɑ si tunu. N nɑɑne nɑ n no bɑɑni. Weibɔrɔ di du bɑɑni zɑ sɑɑ ngɑ di.
Kɑ Yesu kɑɑ Yuifu yom mɑrgɑ jinɑ di hundi ɑ̀ di gɑsiɑkɑri yom ndɑ jɑmɑ fɔ mo kɑ ǹ go kɔsɔngu.
À cii ǹ sɛ: Wɑ wom bɔm cendi zɑmɑ koo hundiyo di mɑnɑ bu. À go jiibi no. Cɔfɔ ǹ go Yesu hɑɑru.
Ammɑ sɑɑ kɑ ɑ̀ nɑ jɑmɑ di kɑɑ tɛrɛ ɑ̀ huro kɑ hundiyo kɑmbɛ di. Koo hundiyo di tunu.
Bɑɑru ngɑ di kpei lɑɑbu di nungu kulu.
Kɑ Yesu bisɑ nungu di kɑ tɔ jinɑ, dɑnɑm hinkɑ fɔ nɑ ɑ̀ gɑnɑ. Ǹ go kuwɑ kɑ cii: Ni, Dɑfidi ize, n mɑ suuji cɛbɛ i sɛ.
Sɑɑ kɑ Yesu tɔ fuu kunɑ dɑnɑm yom di mɑɑni ɑ̀ dɔ. Yesu cii ǹ sɛ: Wom nɑɑne kɑ ɑ hini kɑ hɛ wɔ tɛ? Ǹ tu ɑ̀ sɛ, Oò Kpe.
Cɔfɔ ɑ̀ nɑ ǹ moo yom hɑmɑ kɑ cii: À mɑ tɛ wom sɛ ndɑ zɑngɑ wom nɑɑne goono ndɑ.
Ǹ moo yom feeri. Yesu nɑ ǹ kɑɑbɑɑru kɑ cii: Wɑ lɑɑkɑli kɑ si nɑm bɔrɔ fɔ kulu mɑ bei.
Ammɑ kɑ ǹ dirɑ ǹ nɑ ɑ̀ mɑɑ fɛɛ lɑɑbu di nungu kulu.
Kɑ ǹ go hunu, cɔfɔ beerem kɑɑndɑ Yesu sɛ bɛbɛ hɔllɛkpɛ fɔ.
Kɑ ɑ̀ nɑ hɔllɛ di gɑɑrɛ, bɛbɛ di go sendi. Mɑmɑci nɑ jɑmɑ dii. Ǹ cii: Hɛ wɔ dimi mɑnɑ tɛ Isirɑilɑ kunɑ bɑ ce fɔ.
Ammɑ Fɑrisi fɔndɔ bɔrɔ yom cii: À go hɔllɛ yom gɑɑrɛ no ndɑ hɔllɛ yom kpe.
Yesu bine go wɑngɑrɑ yom kulu ndɑ kpɑɑrɑ yom kulu yɑɑli ko cooɑndi ǹ mɑrgɑ fuu yom kunɑ. À go Bɑɑru Hinno fɛɛ Ikpɛ bɔm. À go doorikom kulu ndɑ zɛnjɛkom kulu no bɑɑni jɑmɑ kunɑ.
Kɑ ɑ̀ di jɑmɑ bɑkɑrɑ di, sisibi nɑ ɑ̀ dii ǹ sɛ zɑmɑ fɑrigɑ goono ǹ gɑɑ. Ǹ kɑru kɑ see mo zɑngɑ feeji yom kɑ ǹ sindɑ kurukɔ.
Bine, ɑ̀ cii ngɑ coobɑɑbɑize yom sɛ: Fɑri wiyom bɑ gumo, ɑmmɑ gbeiteeri yom si bɑ.
Ngɑ di sɛ, wɑ hemɑrukpɛ ŋmɑɑrɛ ɑ̀ mɑ gbeiteeri yom sɑmbɑ ngɑ hemɑru kunɑ.
Yesu nɑ ngɑ coobɑɑbɑize wei cindi hinkɑ di cɛɛ kɑ ǹ no hini hɔllɛ yom bɔm ǹ mɑ ǹ gɑɑrɛ. Ǹ mɑ doorikom kulu ndɑ zɛnjɛkom kulu no bɑɑni mo.
Diyɑ wei cindi hinkɑ di mɑɑ yom neyɑ: Sintine, Simɔ kɑ ǹ cii ɑ̀ sɛ Piɛɛ ndɑ ɑ̀ cɛɛnɛ Andɛrɛ ndɑ Yɑkɔfu, Zɑbɑdi koo ndɑ ɑ̀ cɛɛnɛ Yohɑnnɑ,
ndɑ Filipu ndɑ Bɑɑtɛlɛmi ndɑ Tomɑ ndɑ Mɑtiyu, ɑlikɑsi tɑkɔ ndɑ Yɑkɔfu, Alifɛ koo ndɑ Lebe kɑ ɑ̀ gundɑ mɑɑdɛcɛ Tɑde,
ndɑ Simɔ Kɑnɑnɑ bɔrɔ ndɑ Yudɑ Isikɑriɔtu mo kɑ ɑ̀ nɑ Yesu dɑm kɑmbɛ.
Yesu nɑ coobɑɑbɑize wei cindi hinkɑ di dɔntɔm kɑ ǹ no fɔndɔ. À cii: Wom mɑ si kpei dimi cindei dɔ. Wom mɑ si huro mo Sɑmɑri bɔrɔ yom kpɑɑrɑ yom kunɑ.
Ammɑ wom mɑ kpei Isirɑilɑ ize yom dɔ kɑ ǹ goono zɑngɑ feeji yom kɑ ǹ dɛrɛ.
Wom mɑ kpei bɑɑru fɛɛ kɑ cii: Bɛɛnɛ kpetɛrɛ mɑɑni.
Wom mɑ doorikom yom no bɑɑni. Wom mɑ jire yom hinnɑndi. Wom mɑ bukɔ yom tunɑndi. Wom mɑ hɔllɛ yom gɑɑrɛ. Gomini no wom du, wom mɑ gomini no.
Wom mɑ si wurɑ nooru guziri zɑɑ wɑlɑ ɑnzɛrɛfu nooru wɑlɑ nooru ciire wom zɑlifɔntɔ yom kunɑ.
Wom mɑ si nɑɑruyom fɔɔlɔ zɑɑ wɑlɑ kpɛ jinde hinkɑ wɑlɑ tɑɑmu yom wɑlɑ goobu yom. Wom mɑ si nge yom di zɑɑ zɑmɑ gbeiteeri tɔ ɑ̀ mɑ du ngɑ ŋmɑɑri.
Sɑɑ kɑ wom kɑɑ huro wɑngɑrɑ fɔ yom kunɑ wɑlɑ kpɑɑrɑ fɔ yom kunɑ wom mɑ hã nungu di bɔrɔ kɑ ɑ̀ tɔ. Wom mɑ gɔrɔ kpɑɑrɑ di kɑlɑ wom mɑ dirɑ.
Sɑɑ kɑ wom go huro fuu kunɑ, wom mɑ bɑɑni ŋmɑɑrɛ ɑ̀ sɛ.
De bine fuu di tɔ ngɑ bɔm, wom bɑɑni mɑ zumbu ɑ̀ gɑɑ. Ammɑ de ɑ̀ mɑnɑ tɔ ngɑ bɔm, wom bɑɑni ŋmɑɑrɛyom mɑ ye wom gɑɑ.
De bɔrɔ mɑnɑ wom yotɛrɛ tɑ wɑlɑ ɑ̀ mɑnɑ hɑngɑ dɑm wom sendi yom sɛ mo, wom mɑ tɛ ɑ̀ sɛ wom cee si, wom kɑmbɛ si. Wom mɑ hunu fuu ngɑ di kunɑ wɑlɑ kpɑɑrɑ ngɑ di kunɑ.
Cimi no, ɑ go cii wom sɛ Sodum kpɑɑrɑ ndɑ Gomorɑ kpɑɑrɑ kɑɑ tɛ dɑɑmɑ ciiti hɑnu hine kɑ bisɑ kpɑɑrɑ ngɑ di.
Gunɑ, ɑ go wom dɔntɔm no zɑngɑ feeji yom sɑgɑli yom bindi bindi. Ngɑ di sɛ, wom mɑ tɛ lɑɑkɑlɑntɛ yom zɑngɑ gondi yom. Wom mɑ tɛ bɔrɔ bɑɑnɔ yom zɑngɑ gutu yom.
Ammɑ wom mo lɑɑkɑli ndɑ iburɑdɑm yom zɑmɑ ǹ kɑɑ wom dɑm Yuifu yom ciiti dumbukɔ yom kɑmbɛ. Ǹ kɑɑ wom bulɑɑlɑ ngei mɑrgɑ fuu yom kunɑ.
Ǹ kɑɑ kpeindɑ wom gɑɑbikoni yom jine mo ndɑ gɑndɑkpɛ yom jine ɑ sɑbu sɛ hɑli wom mɑ tɛ sɛdɑ ǹ sɛ ndɑ dimi cindei sɛ.
Ammɑ sɑɑ kɑ ǹ kɑɑ wom dɑm kɑmbɛ, wom lɑɑkɑli mɑ si dirigo ndɑ zɑngɑ wom kɑɑ sendi wɑlɑ hɛ kɑ wom kɑɑ cii. Ǹ kɑɑ wom no hɛ kɑ wom mɑ cii lɔkɑci ngɑ di kunɑ.
Sɑɑ ngɑ di ɑ̀ nɑ ci wom yɑ go sendi. Wom Bɑɑbɑ Biyɑ yɑ go sendi wom kunɑ.
Ammɑ cɛɛnɛ ndɑ bɛɛrɛ kɑɑ cɛrɛ dɑm kɑmbɛ ǹ mɑ ɑ̀ wi. Yɑ no bɑɑbɑ mo ngɑ koo. Koo yom mo kɑɑ tunu kɑ ngei bɑhɛi yom dɑm kɑmbɛ ǹ mɑ ǹ wi.
Ǹ kulu kɑɑ hungu wom ɑ mɑɑ sɑbu sɛ, ɑmmɑ bɔrɔ kɑ ɑ̀ hini suuru kɑlɑ mee ǹ gɑ ɑkpɛ kɑɑ tɑɑbi di kunɑ.
Ammɑ sɑɑ kɑ ǹ kɑɑ wom guruguzɑndi wɑngɑrɑ wɔ kunɑ wom mɑ zuuru kɑ kpei ɑfɔ ŋmɑni kunɑ. Cimi no ɑ go cii wom sɛ, wom si Isirɑilɑ lɑɑbu wɑngɑrɑ yom kulu yɑɑli kɑ beeni kɑ hɛɛ Adɑmize, yɑ kɑɑ.
Coobɑɑbɑize si bisɑ ngɑ cooɑndikɔ. Bɑnyɑ mo si bisɑ ngɑ kpe.
À himɑ no coobɑɑbɑize mɑ goono zɑngɑ ngɑ cooɑndikɔ. Bɑnyɑ mo mɑ goono zɑngɑ ngɑ kpe. De ǹ nɑ hundikpɛ cɛɛ Bezɑbulɑ, yɑ mo no ǹ gɑ ɑ̀ fuu bɔrɔ yom mo cɛɛ.
Ngɑ di sɛ, wɑ si hɑmburei zɑmɑ hɛ kulu kɑ ɑ̀ goono dɑɑbɑntɛ ǹ gɑ ɑ̀ kɑɑtɛrɛ. Hɛ kulu mo kɑ ɑ̀ goono tugɑntɛ ǹ gɑ ɑ̀ bei.
Hɛ kɑ ɑ go cii wom sɛ kube kunɑ, wom mɑ ɑ̀ cii kɑɑri kunɑ. Hɛ kɑ ǹ go ciine wom sɛ mo, wom mɑ ɑ̀ fɛɛ fuu yom yɔlɔ yom bɔm.
Wom mɑ si hɑmburu gɑɑhɑm wikɔ yom kɑ ǹ si hini kɑ hundi wi. Ammɑ wom mɑ hɑmburu wɔ kɑ ɑ̀ hini kɑ hundi ndɑ gɑɑhɑm hɑlɑci nini kunɑ, nungu kɑ ǹ go hɑnyɑ futu yom bɔnɑndi.
Ǹ cini bulɑngɑ ciro hinkɑ neerɑ dɑlɑ tɑɑci. À nɑ ci cimi no bɑ? Ammɑ ǹ kunɑ bɑ ɑfɔ si kɑm gɑndɑ mo de ɑ̀ nɑ ci wom Bɑɑbɑ bine go bɑɑ.
Wom wɔ, bɑ wom bɔm hɑmini yom ǹ nɑ ǹ kulu kɑbu no.
Ngɑ di sɛ, wom mɑ si hɑmburu. Wom bisɑ bulɑngɑ ciro boobo.
À sɛ no, bɔrɔ kulu kɑ ɑ̀ kɑɑ cii iburɑdɑm yom jine ngɑ ci ɑ ŋmɔne, hɛɛ mo ɑ kɑɑ cii ɑ Bɑɑbɑ kɑ ɑ̀ goono bɛɛnɛ jine ɑkpɛ yɑ ɑ ŋmɔne no.
Ammɑ bɔrɔ kulu kɑ ɑ̀ gɑ ɑ ze iburɑdɑm yom jine kɑ cii ngɑ si ɑ bei, hɛɛ mo ɑ kɑɑ cii ɑ si ɑ̀ bei ɑ Bɑɑbɑ kɑ ɑ̀ goono bɛɛnɛ jine.
Wom mɑ si tɑmmɑ ɑ kɑɑ no kɑ bɑɑni dɑm hɑndunyɑ kunɑ. Yɑ nɑ kɑɑ bɑɑni dɑm ɑmmɑ tɑkubɑ.
A kɑɑ feefee dɑm bɔrɔ ndɑ ɑ̀ bɑɑbɑ gɑme, koo hundiyo ndɑ ɑ̀ nyɑ gɑme, koo hɑibɔrɔ wɛndɛ ndɑ ɑ̀ hɑnzure weibɔrɔ gɑme.
Bɔrɔ ŋmɔne ibɛrɛ yom kɑɑ ci ɑ̀ fuu bɔrɔ yom.
Bɔrɔ kɑ ɑ̀ go bɑɑ ngɑ bɑɑbɑ wɑlɑ ngɑ nyɑ kɑ bisɑ hɛɛ, ɑkpɛ mo mɑnɑ tɔ hɛɛ. Bɔrɔ kɑ ɑ̀ go bɑɑ ngɑ koo weibɔrɔ wɑlɑ ngɑ koo weibɔrɔ kɑ bisɑ hɛɛ ɑkpɛ mo mɑnɑ tɔ hɛɛ.
Bɔrɔ kɑ ɑ̀ si ngɑ bundu gɑɑrɑntɛ zɑɑ kɑ ɑ gɑnɑ, ɑkpɛ mo mɑnɑ tɔ hɛɛ.
Bɔrɔ kɑ ɑ̀ gɑ ngɑ hundi fɑɑbɑ, ɑkpɛ gɑ ɑ̀ dɛrɑndi. Bɔrɔ kɑ ɑ̀ gɑ ngɑ hundi dɛrɑndi mo ɑ sɑbu sɛ, ɑkpɛ kɑɑ du ɑ̀.
Bɔrɔ kɑ ɑ̀ go wom tɑ, ɑkpɛ go kɑ ɑ tɑ. Bine, bɔrɔ kɑ ɑ̀ go kɑ ɑ tɑ, ɑkpɛ go wɔ kɑ ɑ̀ nɑ ɑ dɔntɔm tɑ.
Bɔrɔ kɑ ɑ̀ go ɑndebi fɔ tɑ ɑndebi mɑɑ kunɑ, ɑkpɛ du tukunsi ɑndebi ŋmɔne. Bɔrɔ kɑ ɑ̀ go bɔrɔ cɛɑntɛ susu tɑ bɔrɔ kɑ ɑ̀ cɛsusu mɑɑ gɑɑ, ɑkpɛ kɑɑ du bɔrɔ cɛɑntɛ susu tukunsi.
Bɔrɔ kɑ ɑ̀ go coobɑɑbɑize yom wɔ ŋmɔne icɛnɑ fɔ no gulɑize fɔ hinne hɑri yeenɔ zɑmɑ ɑ̀ ci ɑ coobɑɑbɑize, cimi no ɑ go cii wom sɛ, ɑkpɛ tukunsi si dɛrɛ ɑkpɛ sɛ.
À kɑɑ tɔ sɑɑ kɑ Yesu nɑ ngɑ coobɑɑbɑize wei cindi hinkɑ di no fɔndɔ, ɑ̀ bɑndɑ ɑ̀ hunu nodi kɑ kpei cooɑndi kɑ bɑɑru fɛɛ ǹ wɑngɑrɑ yom kunɑ.
Sɑɑ ngɑ di no Yohɑnnɑ goono kɑsu kunɑ. Kɑ ɑ̀ mɑɑ Mɛsiyɑ gbei yom bɑɑru ɑ̀ nɑ ngɑ coobɑɑbɑize yom ǹ ŋmɔne ihinkɑ dɔntɔm Yesu dɔ.
Ǹ nɑ Yesu hã: Ni, n ci wɔ kɑ ɑ̀ mɑ kɑɑ di wɑlɑ bɔrɔ teji no i mɑ bɑtu?
Yesu tu ǹ sɛ kɑ cii: Wɑ kpei cii Yohɑnnɑ sɛ hɛ yom kɑ wom go mɑɑ ndɑ hɛ yom kɑ wom go di.
Dɑnɑm yom moo yom feeri. Leebɑntɛ yom go dirɑ. Jire yom go du hinnɑndiyom. Lutu yom go mɑɑ. Ǹ go bukɔ yom tunɑndi. Ǹ go Bɑɑru Hinno mo wɑɑzu tɛ tɑlikɑ yom sɛ.
Binekɑɑnekpɛ no bɔrɔ kɑ yɑ nɑ tɛ ɑ̀ sɛ dɛrɛyom hɛ.
Sɑɑ kɑ coobɑɑbɑize yom di go dirɑ, Yesu sinti kɑ sendi jɑmɑ di sɛ Yohɑnnɑ bɔm. À cii: Ifɔ no wom kpei gunɑ gɑnji kunɑ? Sɑɑri kɑ hɛo go zinji no bɑ?
Ifɔ no wom kpei gunɑ? Bɔrɔ fɔ kɑ ɑ̀ go jiine bɑɑnɔ dɑm no? Gunɑ, jiine bɑɑnɔ dɑmkɔ yom di gɑndɑkpɛ yom fuu yom kunɑ no ǹ goono.
Ammɑ ifɔ no wom kpei gunɑ? Andebi fɔ? Oò, ɑ go cii wom sɛ ɑ̀ bisɑ ɑndebi.
Ngɑ yɑ ci wɔ kɑ ɑ̀ bɔm ǹ hɑntum kɑ cii: “Gunɑ, ɑ go bɔrɔ fɔ sɑmbɑ n jine, wɔ kɑ ɑ̀ gɑ n fɔndɔ sɔlu n jine”.
Cimi no ɑ go cii wom sɛ iburɑdɑm yom kunɑ weibɔrɔ mɑnɑ bɔrɔ fɔ kulu hɛi kɑ ɑ̀ bisɑ Mirɑndikɔ Yohɑnnɑ. Ammɑ bɛɛnɛ kpetɛrɛ bɔrɔ yom kulu ŋmɔne icɛnɑ bɛɛrɛ bisɑ Yohɑnnɑ ŋmɔne.
Zɑ Mirɑndikɔ Yohɑnnɑ hɑnu yom kɑlɑ mɑɑsɑ, guruje no ǹ go bɛɛnɛ kpetɛrɛ zɑɑ ndɑ. Gurujekɑri yom go kɑ ɑ̀ zɑɑ ndɑ gɑɑbi.
Andebi yom kulu ndɑ Moisi fɔndɑ nɑ ɑndebitɛrɛ tɛ no kɑlɑ Yohɑnnɑ gɑɑ.
De bine wom tu hɛ kɑ ɑ go cii wom sɛ wɔ, bɔrɔ kpɛ yɑ ci Eli kɑ ɑ̀ mɑ kɑɑ.
Bɔrɔ kɑ ɑ̀ hini kɑ hɑngɑ dɑm kɑ mɑɑ, ɑ̀ mɑ mɑɑ fɑ.
Ammɑ ifɔ no ɑ mɑ zɑmɑni wɔ himɑndi ndɑ? À himɑ no zɑngɑ koo yom kɑ ǹ go gɔrɔ hebu bɑtumɑ yom kunɑ ko kɑ ngei kpɑɑsi yom cɛɛ.
Ǹ go cii: I nɑ gɑɑsiɑ kɑru wom sɛ, wom mɑnɑ gɑɑni. I nɑ bɛrɛɛ dɔɔni yom tɛ wom sɛ, wom mɑnɑ bɛrɛɛ hɛ̃.
Yohɑnnɑ kɑɑ, ɑ̀ mɑnɑ ŋmɑɑ, ɑ̀ mɑnɑ hɑm kɑlɑ ǹ cii ɑ̀ gundɑ hɔllɛ.
Ammɑ hɛɛ Adɑmize kɑɑ, ɑ go ŋmɑɑ, ɑ go hɑm kɑlɑ ǹ go cii ŋmɑɑri bɑɑkɔ no, dufɛ̃ hɑmkɔ no. Alikɑsi tɑkɔ yom ndɑ dulumkoni yom kpɑɑsi no. Ammɑ Ikpɛ hɑikusutɛrɛ cɛɑntɛ susu hunutɛrɛ ɑ̀ tɛgbei yom gɑɑ.
Yesu sinti kɑ wɑngɑrɑ yom kɔnkɔm zɑmɑ ǹ mɑnɑ tuubi bɑ kɑ wɑngɑrɑ yom di kunɑ ɑ̀ nɑ dɑbɑri gbei boobo tɛ.
Yesu cii: Kɑito, ni Kɔlɑzim kpɑɑrɑ. Kɑito, ni Betɑsɑidɑ kpɑɑrɑ. Dɑbɑri gbei yom kɑ ǹ tɛ wom kunɑ, de ǹ nɑ ǹ tɛ Tiru wɑngɑrɑ ndɑ Sidom wɑngɑrɑ, ɑ̀ si jɛ kɑ ǹ mɑ tuubi kɑ soojiine dɑm kɑ gɔrɔ boosu kunɑ.
Ammɑ ɑ go cii wom sɛ: Tiru ndɑ Sidom kɑɑ tɛ dɑɑmɑ ciiti hɑnu kɑ bisɑ wom.
Ni mo Kɑpɛnɑum kpɑɑrɑ kɑ ǹ nɑ n bɛɛrɑndi hɑli bɛɛnɛ, ǹ gɑ n cɛnɑndi kɑlɑ ciyomɑ. Dɑbɑri gbei yom kɑ ǹ tɛ n kunɑ, de ǹ nɑ ǹ tɛ Sodum kpɑɑrɑ mo kunɑ dom, ɑ̀ bo goono kɑlɑ hunkunɑ.
Ammɑ ɑ go cii n sɛ, Sodum kɑɑ tɛ dɑɑmɑ ciiti hɑnu kɑ bisɑ ni.
Lɔkɑci ngɑ di no Yesu nɑ ɑduwɑ tɛ kɑ cii: E Bɑɑbɑ, ɑ go kɑ n sɑɑbu, ni kɑ n ci Bɛɛnɛ Kpe ndɑ Gɑndɑ Kpe zɑmɑ n nɑ hɛ nge yom di tugu hɑikusu yom ndɑ fɑhɑmkpɛ yom sɛ. N nɑ ǹ kɑɑtɛrɛ koo cɛnɑ yom sɛ.
Oò Bɑɑbɑ, n nɑ ngɑ di tɛ zɑmɑ ngɑ yɑ kɑɑni n sɛ.
A Bɑɑbɑ yɑ nɑ hɛ kulu dɑm ɑ kɑmbɛ. Bɔrɔ fɔ kulu si ɑ bei, hɛɛ Ize, de ɑ̀ mɑnɑ ci Bɑɑbɑ. Bɑ bɔrɔ fɔ si Bɑɑbɑ di mo bei de ɑ̀ nɑ ci hɛɛ Ize ndɑ bɔrɔ kɑ ɑ̀ sɛ ɑ go bɑɑ yɑ ɑ̀ kɑɑtɛrɛ ɑkpɛ sɛ.
Wɑ kɑɑ ɑ dɔ wom kulu kɑ wom fɑrigɑ ndɑ jɛrɔ timɔ jɛrɛyom. Hɛɛ mo, ɑ kɑɑ wom no hulonzom.
Wom mɑ ɑ jinde bɑndɑ zuu wɔ zɑɑ wom bɔm kɑ ɑ dendeni. Hɛɛ yɑ bɔrɔ bɑɑnɔ no, bɔrɔ kɑ ɑ̀ sindɑ bɔmbɛɛrɛ bine kunɑ. Wom kɑɑ du wom hulonzom wom hundi sɛ.
Dɔgɔnɑntɛ no ɑ jinde bɑndɑ zuu di goono. A jɛrɔ di mo si tim.
Lɔkɑci ngɑ di no hulonzom hɑnu hine Yesu go fɑri yom tooru kɑ bisɑ. Kɑ ɑ̀ coobɑɑbɑize yom mɑɑ hɛrɛɛ ǹ sinti kɑ cɛtɛ yom pɑti kɑ ŋmɑɑ.
Fɑrisi fɔndɔ bɔrɔ yom di ngɑ di. Cɔfɔ ǹ cii ɑ̀ sɛ: Gunɑ, n coobɑɑbɑize yom go tɛ hɛ kɑ ɑ̀ mɑnɑ hɑlɑli beerem mɑ tɛ hulonzom hɑnu hine.
Ammɑ Yesu tu ǹ sɛ kɑ cii: Wom coo bɑ hɛ kɑ Dɑfidi tɛ sɑɑ kɑ ɑ̀ mɑɑ hɛrɛɛ, ngɑ ndɑ beerem kɑ ǹ goono ɑ̀ bɑndɑ?
À huro Ikpɛ Nungu Hɑlɑɑlɑ dɔ kunɑ. À nɑ buuru jisɑntɛ kɑ ɑ̀ ci sɑrɑɑ ŋmɑɑ. À mɑnɑ hɑlɑli ɑ̀ sɛ ɑ̀ mɑ ɑ̀ ŋmɑɑ wɑlɑ beerem kɑ ǹ goono ɑ̀ bɑndɑ. À hɑlɑli gɑrɑndikɔ yom hinne sɛ ǹ mɑ ɑ̀ ŋmɑɑ.
Wom coo mo Moisi fɔndɑ kunɑ kɑ hulonzom hɑnu hine yom gɑrɑndikɔ yom cini hulonzom hɑnu di dɑɑrum Ikpɛ bɛɛrɑndiyom dɔ ɑmmɑ ǹ sindɑ tɑɑli. Wom nɑ ngɑ di coo bɑ?
Ammɑ ɑ go cii wom sɛ: Bɔrɔ fɔ goono nee wɔ kɑ ɑ̀ beeri kɑ bisɑ Ikpɛ bɛɛrɑndiyom dɔ.
De bine wom bei hɛ kɑ ɑ̀ cii: “Suuji no ɑ go bɑɑ, ɑ̀ nɑ ci gɑrɑndi”, dom wom si beerem kɑ ǹ sindɑ tɑɑli yom ciiti kɑ zeeri.
Hɛɛ Adɑmize, hɛɛ yɑ ci hulonzom hɑnu Kpe mo.
Kɑ Yesu hunu nungu di, ɑ̀ kpei huro ǹ mɑrgɑ fuu kunɑ.
Bɔrɔ fɔ mo goono kɑ ɑ̀ kɑmbɛ bu. Yuifu yom nɑ Yesu hã hɑli ǹ mɑ ɑ̀ tɔnyɑ. Ǹ cii: À hɑlɑli ǹ mɑ bɔrɔ no bɑɑni hulonzom hɑnu hine bɑ?
Yesu mo cii ǹ sɛ: Wom kunɑ, mee no de ɑ̀ gundɑ feeji fɔ kɑ ɑ̀ kɑm guusu kunɑ hulonzom hɑnu hine, ɑ̀ si ɑ̀ dii ngɑ mɑ ɑ̀ cendi kɑ kɑɑ tɛrɛ?
Bɔrɔ bisɑ feeji fɑ. Ngɑ di sɛ, ɑ̀ hɑlɑli bɔrɔ mɑ hɛ hinno tɛ hulonzom hɑnu hine.
Yesu cii bɔrɔ di sɛ: N kɑmbɛ sɛllɛ. À nɑ ɑ̀ sɛllɛ. Cɔfɔ ɑ̀ kɑmbɛ tɛ bɑɑni zɑngɑ kɑmbɛwo di.
Kɑ Fɑrisi fɔndɔ bɔrɔ yom hunu, ǹ go sɑwɑrɑ ɑ̀ bɔm ngei mɑ ɑ̀ wi.
Ammɑ zɑ kɑ Yesu bei, ɑ̀ nɑ ngɑ bɔm cendi kɑ hunu nungu di. Bɔrɔ bɑkɑrɑ nɑ ɑ̀ gɑnɑ. À nɑ ǹ kulu no bɑɑni.
Ammɑ ɑ̀ nɑ ǹ dɑm ǹ mɑ si ngɑ mɑɑ fɛɛ
Ngɑ di tɛ no zɑmɑ hɛ kɑ ǹ cii ɑndebi Esɑyi mee gɑɑ mɑ tɔ sɛ. Esɑyi cii.
Gunɑ, ɑ Gbeiteeri kɑ ɑ suubɑ go, ɑ Binegɑnji wɔ kɑ ɑ̀ gɑɑ ɑ du binekɑɑne. A gɑ ɑ Biyɑ zumɑndi ɑ̀ bɔm. À kɑɑ cimi ciiti bɑɑru cii dimi cindei sɛ.
À si zogu. À si kuwɑ. Bɔrɔ fɔ kulu mo si mɑɑ ɑ̀ jinde fɔndɔ yom bɔm.
À si sɑɑri kunkunɑntɛ ceeri. À si buzubuzu kɑ ɑ̀ bɑ bu wi kɑlɑ sɑɑ kɑ ɑ̀ nɑm cimi ciiti mɑ gɑɑŋmɑɑ jinɑ.
À mɑɑ gɑɑ mo dimi cindei kɑɑ bɛɛjɛ.
Ǹ kɑɑndɑ Yesu sɛ hɔllɛkpɛ dɑnɑm bɛbɛ fɔ. À nɑ ɑ̀ no bɑɑni hɑli bɛbɛtɛrɛ di beeni. À go sendi. À go di.
Ngɑ di nɑ jɑmɑ kulu jirisi. Ǹ cii: À nɑ ci Dɑfidi ize di dee?
Kɑ Fɑrisi fɔndɔ bɔrɔ yom go mɑɑ ngɑ di ǹ cii: Bɔrɔ kpɛ wɔ, ɑ̀ go hɔllɛ yom gɑɑrɛ no ndɑ Bezɑbulɑ hɔllɛ yom kpe.
Ammɑ Yesu go bei hɛ kɑ ǹ go lɑsɑbu. Cɔfɔ ɑ̀ cii ǹ sɛ: Kpetɛrɛ kulu kɑ ɑ̀ gɑɑbɑ ndɑ ngɑ bɔm kɑ fee ihinkɑ, ǹ gɑ ɑ̀ tuusu. Kpɑɑrɑ kulu wɑlɑ fuu kulu kɑ ɑ̀ gɑɑbɑ ndɑ ngɑ bɔm kɑ fee ihinkɑ, ɑ̀ si cɛ pɑi.
De Setɑm nɑ ngɑ bɔm gɑɑrɛ ɑ̀ nɑ ngɑ bɔm fee ihinkɑ noyɑ. Mɛtɛ ɑ̀ kpetɛrɛ tɛ kɑ cɛ?
De hɛɛ wɔ, Bezɑbulɑ no ɑ go hɔllɛ yom gɑɑrɛ ndɑ, wom koo yom mo bine, hɛ fɔ no ǹ go kɑ ǹ gɑɑrɛ ndɑ? À sɛ no, ngei bumbum kɑɑ tɛ wom ciitikɔ yom.
Ammɑ de Ikpɛ Biyɑ no ɑ go hɔllɛ yom gɑɑrɛ ndɑ, dom Ikpɛ kpetɛrɛ kɑɑ wom dɔ.
Wɑlɑ mɛtɛ bɔrɔ tɛ kɑ hini kɑ huro bɑliji fuu kunɑ kɑ ɑ̀ jiine yom kuu de ɑ̀ mɑnɑ ɑkpɛ hɔ jinɑ? Sɑɑ ngɑ di ɑ̀ du kɑ ɑ̀ jiine yom kuu.
Bɔrɔ kɑ ɑ̀ si ɑ bɑndɑ, ɑkpɛ go gɑɑbɑ ndɑ hɛɛ. Bɔrɔ kɑ ɑ̀ si meigu ndɑ hɛɛ mo, ɑkpɛ yɑ seekɔ no.
À sɛ no, ɑ go cii wom sɛ Ikpɛ go iburɑdɑm yom yɑɑfɑ ndɑ dulum kulu ndɑ ǹ sendi yɑmɔ kɑ ǹ go kɑ Ikpɛ cɛnɑndi ndɑ. Ammɑ bɔrɔ kulu kɑ ɑ̀ go sendi yɑmu kɑ Biyɑ Hɑlɑɑlɑ cɛnɑndi, ɑkpɛ si du yɑɑfɑyom.
Bɔrɔ kulu kɑ ɑ̀ sendi kɑ hungu hɛɛ Adɑmize, ǹ gɑ ɑ̀ yɑɑfɑ ɑ̀ sɛ. Ammɑ bɔrɔ kulu kɑ ɑ̀ sendi kɑ hungu Biyɑ Hɑlɑɑlɑ, ǹ si ɑ̀ yɑɑfɑ ɑkpɛ sɛ, zɑ zɑmɑni wɔ kunɑ hɑli zɑmɑni kɑ ɑ̀ go kɑɑ.
De tuurinyɑ boori, ɑ̀ ize mo boori. De tuurinyɑ si boori, ɑ̀ ize mo si boori. Tuuriize gɑɑ no ǹ go tuurinyɑ bei.
Gɑzɑmɑ dimi yom, wom kɑ wom ci bɔrɔ lɑlɔ yom, mɛtɛ wom tɛ kɑ hini kɑ hɛ hinno yom cii? Hɛ kɑ ɑ̀ nɑ bine tɔnɑndi, ngɑ no mee go sendi.
Bɔrɔ hinno, ɑ̀ bine jisiri hinno kunɑ no ɑ̀ gɑ ihinno yom kɑɑ tɛrɛ. Bɔrɔ lɑlɔ mo, ɑ̀ bine jisiri lɑlɔ kunɑ no ɑ̀ gɑ ilɑlɔ yom kɑɑ tɛrɛ.
Ammɑ ɑ go cii wom sɛ, sendi kɔnu kulu kɑ beerem go cii ǹ gɑ ɑ̀ deede ciiti hɑnu hine.
N sendi yom gɑɑ no, ǹ gɑ n cɛɑndi susu. N sendi yom gɑɑ mo no, ǹ gɑ n ciiti kɑ zeeri.
Cɔfɔ Moisi fɔndɑ cooɑndikɔ yom ndɑ Fɑrisi fɔndɔ bɔrɔ yom ǹ kunɑ ɑfɔ yom tu ɑ̀ sɛ kɑ cii: Coobɑɑbɑ, i bɑɑ i mɑ di ɑlɑmu fɔ n dɔ.
Yesu mo tu ǹ sɛ kɑ cii: Zɑmɑni bɔrɔ lɑlɔ yom kɑ ǹ ci zɑngɑ zinɑteeri yom, ǹ go kɑ ɑlɑmu ceeci. Ikpɛ bine si ɑlɑmu no ǹ sɛ kɑlɑ ɑndebi Yonɑsi ɑlɑmu.
Zɑngɑ Yonɑsi tɛ zɑɑri hinzɑ ndɑ ciini hinzɑ tɛku ciifi bɑmbɑtɑ fɔ gunde, yɑ no hɛɛ Adɑmize, ɑ kɑɑ tɛ zɑɑri hinzɑ ndɑ ciini hinzɑ gɑndɑ bine kunɑ.
Ninife wɑngɑrɑ nyɑ bɔrɔ yom kɑɑ tunu ciiti hɑnu hine ndɑ zɑmɑni wɔ bɔrɔ yom kɑ ǹ ciiti kɑ zeeri zɑmɑ ǹ tuubi Yonɑsi bɑɑru fɛɛyom gɑɑ. Gunɑ, Bɔrɔ fɔ go kɑ ɑ̀ bisɑ Yonɑsi.
Weenuhune sɛ kɑmbɛŋmɑɑ dɔ hɛrɛ weibɔrɔ gɑndɑkpɛ fɔ kɑɑ tunu ciiti hɑnu hine ndɑ zɑmɑni wɔ bɔrɔ yom kɑ ǹ ciiti kɑ zeeri. Zɑ hɑndunyɑ mee no weibɔrɔ di kɑɑ ngɑ mɑ mɑɑ Sɑlomɔ hɑikusutɛrɛ. Gunɑ, Bɔrɔ fɔ go kɑ ɑ̀ bisɑ Sɑlomɔ.
Sɑɑ kɑ hɔllɛ hunu bɔrɔ fɔ bɑndɑ, nungu kɔgɔ yom no ɑ̀ bo dirɑ kɑ hulonzom dɔ ceeci ɑmmɑ ɑ̀ si du ɑ̀.
Cɔfɔ ɑ̀ go cii: A fuu kɑ ɑ̀ kunɑ ɑ hunu no, ɑ kɑɑ ye. Sɑɑ kɑ hɔllɛ di ye fuu di, ɑ̀ gɑru hɛ fɔ kulu si ɑ̀ kunɑ. Ammɑ ǹ nɑ ɑ̀ hɑɑbu kɑ booriɑndi.
À bine kpei hɔllɛ iye kpɛɛnɛ zɑɑ ngɑ bɑndɑ. Ngei wɔ hɑnyɑ fute bisɑ ɑ̀ ŋmɔne. Ǹ kɑɑ huro kɑ gɔrɔ fuu di kunɑ. Bɔrɔ ngɑ di ɑ̀ kɔkɔrɔ jɑɑsɑ ɑ̀ sintine goonoyom. Yɑ no ngɑ di kɑɑ tɛ zɑmɑni bɔrɔ hɑnyɑ futu yom sɛ.
Sɑɑ kɑ ɑ̀ go sendi jɑmɑ di sɛ, ɑ̀ nyɑ ndɑ ɑ̀ cɛɛnɛ yom go cɛ tɛrɛ ko bɑɑ ngei mɑ sendi ɑ̀ sɛ.
Cɔfɔ bɔrɔ fɔ cii ɑ̀ sɛ: N nyɑ ndɑ n cɛɛnɛ yom go cɛ tɛrɛ. Ǹ go bɑɑ ngei mɑ sendi n sɛ.
À tu ɑkpɛ sɛ kɑ cii: Mee yɑ ci ɑ nyɑ? Mee yom yɑ ci ɑ cɛɛnɛ yom?
Cɔfɔ ɑ̀ nɑ ngɑ kɑmbɛ sɛllɛ ngɑ coobɑɑbɑize yom gɑɑ kɑ cii: Gunɑ, ɑ nyɑ ndɑ ɑ cɛɛnɛ yom.
Bɔrɔ kulu kɑ ɑ̀ gɑ ɑ Bɑɑbɑ kɑ ɑ̀ goono bɛɛnɛ binebɑɑ tɛ, ɑkpɛ yɑ ci ɑ cɛɛnɛ ndɑ ɑ weimɑ ndɑ ɑ nyɑ.
Hɑnu ngɑ di no Yesu hunu fuuɑ kunɑ kɑ kpei gɔrɔ buulɑ mee gɑɑ.
Jɑmɑ bɑkɑrɑ kɑɑ meigu ɑ̀ jɛrɛ gɑɑ kɑlɑ ɑ̀ huro hɑrihi kunɑ kɑ gɔrɔ buulɑ bɔm. Jɑmɑ di mo go cɛ jɔbu mee.
À nɑ hɛ boobo sendi ǹ sɛ yɑɑse yom kunɑ kɑ cii: Gunɑ, dimiize seekɔ fɔ hunu kɑ dimiizei see.
Kɑ ɑ̀ go see dimiize fɔ yom kɑm fɔndɔ jɛrɛ gɑɑ. Ciro yom kɑɑ kɑ ǹ ŋmɑɑ.
Afɔ yom mo kɑm tondi dɑɑru bɔm, nungu kɑ lɑɑbu boobo si. Mɑɑsɑ mɑɑsɑ ǹ zei zɑmɑ gɑndɑ di sindɑ lɑɑbu no.
Sɑɑ kɑ weenu hunu kɑ dungu, cɔfɔ ɑ̀ nɑ ǹ kɔgɑndi zɑmɑ ǹ sindɑ kɑɑji hinno.
Afɔ yom mo kɑm kɑriji nyɑ yom kunɑ. Kɑriji nyɑ yom beeri kɑ ǹ dii.
Afɔ yom mo kɑm lɑɑbu hinno kunɑ. Ǹ go hɛi. Afɔ yom hɛi ize zɑngu. Afɔ yom hɛi ize weidu. Afɔ yom hɛi ize wɑrɑnzɑ.
Bɔrɔ kɑ ɑ̀ hini kɑ hɑngɑ dɑm kɑ mɑɑ, ɑ̀ mɑ mɑɑ fɑ.
Cɔfɔ ɑ̀ coobɑɑbɑize yom mɑɑni kɑ cii ɑ̀ sɛ: Ifɔ sɛ n go sendi ǹ sɛ ndɑ yɑɑse yom?
À tu coobɑɑbɑize yom sɛ kɑ cii: Wom sɛ no Ikpɛ nɑ ngɑ bɛɛnɛ kpetɛrɛ duje beiyom no. Ngei wɔ bine ǹ mɑnɑ ɑ̀ nɑm ǹ sɛ.
Bɔrɔ kɑ ɑ̀ gundɑ, ǹ gɑ ɑ̀ no ɑ̀ mɑ goono bɑyom kunɑ. Bɔrɔ kɑ ɑ̀ sindɑ, bɑ hɛ kɑ ɑ̀ gundɑ ǹ gɑ ɑ̀ tɑ ɑ̀ gɑɑ.
À sɛ no, ɑ go sendi ǹ sɛ ndɑ yɑɑse yom, zɑmɑ diyom gɑɑ ǹ si di. Mɑɑyom gɑɑ mo ǹ si mɑɑ, ǹ si fɑhɑm.
Nge yom di gɑɑ bine no ǹ nɑ Esɑyi ɑndebitɛrɛ tɔnɑndi kɑ ɑ̀ cii: Mɑɑyom gɑɑ wom kɑɑ mɑɑ, ɑmmɑ wom si fɑhɑm. Gunɑyom gɑɑ wom kɑɑ gunɑ, ɑmmɑ wom si di.
Jɑmɑ wɔ binesɛndɔ yom no, ǹ nɑ ngei hɑngɑ linji sendɑndi. Ǹ nɑ ngei moo yom dɑɑbu. De ɑ̀ nɑ ci yɑ, ǹ kɑɑ di ndɑ ngei moo yom. Ǹ kɑɑ mɑɑ ndɑ ngei hɑngɑ yom. Ǹ kɑɑ fɑɑhɑm mo ndɑ ngei bine yom kɑ bɛrɛ ɑ dɔ hɑli yɑ ǹ no bɑɑni.
Ammɑ ǹ nɑ bɑrikɑ dɑm wom moo yom gɑɑ zɑmɑ ǹ go di, ndɑ wom hɑngɑ yom gɑɑ zɑmɑ ǹ go mɑɑ.
Cimi no ɑ go cii wom sɛ, ɑndebi boobo ndɑ bɔrɔ cɛɑntɛ susu boobo guuri ngei mɑ di hɛ kɑ wom go di, ɑmmɑ ǹ mɑnɑ di ɑ̀. Ǹ guuri ngei mɑ mɑɑ hɛ kɑ wom go mɑɑ, ɑmmɑ ǹ mɑnɑ mɑɑ rɑ.
Bine, wom mɑ hɑngɑ dɑm seekɔ di yɑɑse sɛ.
Sɑɑ kɑ bɔrɔ fɔ go mɑɑ kpetɛrɛ sendi kɑ ɑ̀ mɑnɑ fɑhɑm ndɑ, Ilɑlɔ go kɑɑ kɑ hɛ kɑ ǹ dumɑ ɑ̀ bine kunɑ di kɔm. Ngɑ yɑ ci dimiize kɑ ǹ see fɔndɔ jɛrɛ gɑɑ.
Dimiize kɑ ǹ see tondi dɑɑru yom bɔm yɑ ci bɔrɔ kɑ sɑɑ kɑ ɑ̀ go mɑɑ Sendɑ, ɑ̀ gɑ ɑ̀ tɑ mɑɑsɑ mɑɑsɑ ndɑ binekɑɑne.
Ammɑ ɑ̀ sindɑ kɑɑji hinno ngɑ bɔm gɑɑ. Bɑndɑ fɔ gɑnɑkɔ no zɑmɑ sɑɑ kɑ tɑɑbi wɑlɑ guruguze kɑɑ Sendɑ sɑbu sɛ, mɑɑsɑ mɑɑsɑ cɔfɔ ɑ̀ kɑmbɑ.
Dimiize kɑ ǹ see kɑriji yom kunɑ di ngɑ yɑ ci bɔrɔ kɑ ɑ̀ go mɑɑ Ikpɛ Sendɑ. Ammɑ zɑmɑni wɔ kɑrihã ndɑ hɑibɑrikɑ yom fɑfɑguɛ go Sendɑ nɑɑni kɑlɑ ɑ̀ mɑnɑ bɑrikɑ hɛi.
Dimiize kɑ ǹ see lɑɑbu hinno kunɑ yɑ ci bɔrɔ kɑ ɑ̀ go mɑɑ ko fɑhɑm ndɑ Sendɑ. Cimi no ɑ̀ du bɑrikɑ kɑ hɛi. Afɔ yom hɛi ize zɑngu. Afɔ yom hɛi ize weidu. Afɔ yom mo hɛi ize wɑrɑnzɑ.
À nɑ yɑɑse fɔ tɛ ǹ sɛ kpɛɛnɛ kɑ cii: Ǹ go bɛɛnɛ kpetɛrɛ himɑndi no zɑngɑ bɔrɔ kɑ ɑ̀ go dimiize hinno dumɑ ngɑ fɑri kunɑ.
Ammɑ sɑɑ kɑ gbeiteeri yom go jiibi, ɑ̀ ŋmɔne ibɛrɛ kɑɑ kɑ bɔ dumɑ ɑ̀ dumɑi di kunɑ kɑ dirɑ.
Sɑɑ kɑ dumɑi di zei kɑ beeri, bɔ di mo tunu.
Hundikpɛ di ŋmɔne tɑm yom kɑɑ cii: Kpe, ɑ̀ nɑ ci dumɑi hinno no n tɛ n fɑri di kunɑ bɑ? Mɑni no ɑ̀ hunu kɑ du bɔ dɑ?
Cɔfɔ ɑ̀ cii ǹ sɛ: Bɔrɔ fɔ no ɑ ŋmɔne ibɛrɛ yɑ nɑ ɑ̀ tɛ. Tɑm yom di cii ɑ̀ sɛ: N bɑɑ i mɑ kpei kɑ ǹ dɔgu bɑ?
Hundikpɛ mo cii: Awo. Wom mɑ si ǹ dɔgu zɑmɑ hɑnibɑ bɔ yom di dɔguyom gɑɑ wom mɔsɔngu dɔgu ndei.
Wɑ nɑm ǹ kulu mɑ beeri kɑlɑ wiyom. Wiyom lɔkɑci ɑ kɑɑ cii wikɔ yom sɛ: Wɑ bɔ yom di wi sintine kɑ hɔ bɔkɔ bɔkɔ kɑ tɔnu. Ammɑ wom mɑ mɔsɔngu di meigu ɑ boo kunɑ.
À nɑ yɑɑse fɔ tɛ ǹ sɛ kpɛɛnɛ kɑ cii: Bɛɛnɛ kpetɛrɛ himɑ no zɑngɑ mutɑru yɑzi dimi fɔ mogure kɑ bɔrɔ fɔ zɑɑ kɑ dumɑ ngɑ fɑri kunɑ.
Ngɑ yɑ cɛnɑ kɑ bisɑ dimiize mogure kulu. Ammɑ sɑɑ kɑ ɑ̀ beeri ɑ̀ bisɑ dumɑiize yom kulu. À tɛ tuurinyɑ hɑli bɛɛnɛ ciro yom go kɑɑ kɑ gɔrɔ ɑ̀ kɑmbɛ yom bɔm.
À yɛ kɑ yɑɑse fɔ tɛ ǹ sɛ kɑ cii: Bɛɛnɛ kpetɛrɛ himɑ no zɑngɑ buuru hɑmini kɑsɑmi kɑ weibɔrɔ zɑɑ. À go kɑ ɑ̀ dɑm buuru hɑmini zɑkɑ mee hinzɑ kunɑ kɑlɑ ɑ̀ mɑ tunu.
Yesu nɑ nge yom di kulu cii jɑmɑ di sɛ ndɑ yɑɑse. À mɑnɑ sendi ǹ sɛ yɑɑse si.
À nɑ ngɑ di tɛ zɑmɑ hɛ kɑ ɑndebi cii di mɑ tɔ sɛ kɑ ɑ̀ cii: A gɑ ɑ mee feeri ndɑ yɑɑse yom. A kɑɑ hɛ yom kɑɑtɛrɛ kɑ ǹ goono tugɑntɛ zɑ hɑndunyɑ sinjiyom.
Yesu nɑ jɑmɑ di tɑm kɑ huro fuu kunɑ. À coobɑɑbɑize yom kɑɑ ɑ̀ dɔ kɑ cii: N mɑ bɔ yom di yɑɑse feeri i sɛ.
À tu ǹ sɛ kɑ cii: Dimiize hinno seekɔ yɑ ci hɛɛ, Adɑmize.
Fɑri di mo yɑ ci hɑndunyɑ. Dimiize hinno di mo yɑ ci kpetɛrɛ ize yom. Ammɑ bɔ yom di yɑ ci Ilɑlɔ ize yom.
Ibɛrɛ kɑ ɑ̀ nɑ ǹ dumɑ mo yɑ ci Ibilisi. Wiyomɑ mo yɑ ci zɑmɑni beenɑntɛ. Wikɔ yom mo yɑ ci Ikpɛ dɔntɔneize yom.
Ngɑ di sɛ, zɑngɑ ǹ go bɔ yom di wi kɑ tɔnu, yɑ no ǹ kɑɑ tɛ zɑmɑni wɔ beenɑntɛ.
Hɛɛ Adɑmize, ɑ gɑ ɑ ŋmɔne Ikpɛ dɔntɔneize yom sɑmbɑ ǹ mɑ dɛrɛyom kulu kɑɑ ɑ kpetɛrɛ kunɑ. Ǹ mɑ beerem kɑ ǹ go gbei lɑlɔ tɛ kɑɑ mo.
Ǹ gɑ ǹ cetu nini futu kunɑ, nungu kɑ hɛ̃ni ndɑ hinje kɑɑmɑyom goono.
Sɑɑ di bɔrɔ cɛɑntɛ susu yom mo kɑɑ kɑɑri zɑngɑ weenu ngei Bɑɑbɑ kpetɛrɛ kunɑ. Bɔrɔ kɑ ɑ̀ hini kɑ hɑngɑ dɑm kɑ mɑɑ, ɑ̀ mɑ mɑɑ fɑ.
Bɛɛnɛ kpetɛrɛ himɑ no kpɛɛnɛ zɑngɑ hɑizici tugɑntɛ fɑri fɔ kunɑ kɑ bɔrɔ fɔ gɑru. À ye kɑ ɑ̀ tugu. Ngɑ di binekɑɑne kunɑ no, ɑkpɛ go kɑ ngɑ hɛ kulu neerɑ kɑ fɑri di dei.
Bɛɛnɛ kpetɛrɛ himɑ no kpɛɛnɛ zɑngɑ tenkuize kɑ ɑ̀ go kɔlibɛ kpɑrɛ hinno yom ceeci.
Kɑ ɑ̀ di kɔlibɛ kpɑrɛ fɔ kɑ ɑ̀ cɑɑdɑ kɑlɑ kɑlɑ, ɑ̀ nɑ ngɑ hɛ kulu neerɑ kɑ kɔlibɛ di dei.
Bɛɛnɛ kpetɛrɛ himɑ no kpɛɛnɛ zɑngɑ biriji kɑ ǹ see buulɑ kunɑ kɑ ciifi dimi dimi kulu meigu.
Sɑɑ kɑ birijɑ tɔ, sɔrɔkɔ yom nɑ ɑ̀ cendi kɑ kɑɑ tɛrɛ. Ǹ gɔrɔ kɑ ihinno yom suubɑ kɑ dɑm kpɑɑnu bɑmbɑtɑ yom kunɑ. Wɔ kɑ yom si boori mo, ǹ nɑ ǹ furu.
Zɑngɑ yɑ no zɑmɑni wɔ beeniyom gɑɑ, Ikpɛ dɔntɔneize yom kɑɑ hunu kɑ bɔrɔ lɑlɔ yom zɑɑ kɑ ǹ kɑɑ bɔrɔ cɛɑntɛ susu yom kunɑ.
Ǹ gɑ ǹ cetu nini futu kunɑ, nungu kɑ hɛ̃ni ndɑ hinje kɑɑmɑyom goono.
Yesu cii ǹ sɛ: Wom fɑhɑm ndɑ hɛ yom wɔ kulu? Ǹ tu kɑ cii ɑ̀ sɛ: Oò, Kpe.
À ye kɑ cii ǹ sɛ: À sɛ no, Moisi fɔndɑ cooɑndikɔ kulu kɑ ɑ̀ tɛ bɛɛnɛ kpetɛrɛ coobɑɑbɑize, ɑ̀ himɑ no zɑngɑ hundikpɛ kɑ ɑ̀ go hɛ teji yom ndɑ hɛ zeenɔ yom kɑɑ tɛrɛ ngɑ jisiri hinno yom kunɑ.
À kɑɑ tɔ sɑɑ kɑ Yesu nɑ yɑɑse yom di tɛ kɑ beeni ɑ̀ hunu nungu di.
À kpei ngɑ kpɑɑrɑ kunɑ. À go cooɑndi ǹ mɑrgɑ fuu kunɑ kɑlɑ ǹ go mɑmɑci kɑ cii: Mɑni no bɔrɔ wɔ du hɑikusutɛrɛ wɔne ndɑ dɑbɑri gbei yom wɔ?
Bɔrɔ kpɛ sece koo no. À nyɑ mɑɑ no Mɑriɑmɑ, Yɑkɔfu ndɑ Yose ndɑ Simɔ ndɑ Yudɑ bɛɛrɛ no.
À weimɑ yom kulu mo goono i gɑme kunɑ. À nɑ ci cimi no bɑ? Mɑni no hɛ yom wɔ go hunu bɔrɔ kpɛ se?
À gɑɑ no, Yesu tɛ ǹ sɛ dɛrɛyom hɛ. Yesu mo cii ǹ sɛ: Andebi sindɑ bɛɛrɛ ngɑ lɑɑbu kunɑ ndɑ ngɑ hundi kunɑ.
À mɑnɑ dɑbɑri gbei boobo tɛ ngɑ kpɑɑrɑ kunɑ ǹ zɑm kɑ nɑɑne sɑbu sɛ.
Lɔkɑci ngɑ di no Hirodu kɑ ɑ̀ ci lɑɑbu gɑndɑkpɛ mɑɑ Yesu bɑɑru.
Cɔfɔ ɑ̀ cii ngɑ gbeiteeri yom sɛ: Mirɑndikɔ Yohɑnnɑ no. À tunu bukɔei gɑme. À sɛ no dɑbɑri gbei yom go tɛ ɑ̀ gɑɑ.
Dom Hirodu cii ǹ mɑ Yohɑnnɑ dii kɑ hɔ. Ǹ nɑ ɑ̀ dɑm kɑsu mo ɑ̀ cɛɛnɛ Filipu wɛndɛ Hirodɑ sɑbu sɛ.
À nɑ ngɑ di tɛ zɑmɑ Yohɑnnɑ cii Hirodu sɛ: À mɑnɑ hɑlɑli n sɛ n mɑ Hirodɑ hiji.
À go bɑɑ ngɑ mɑ Yohɑnnɑ wi ɑmmɑ ɑ̀ go hɑmburu jɑmɑ zɑmɑ ǹ go cii Yohɑnnɑ yɑ ɑndebi no.
Ammɑ sɑɑ kɑ ǹ go Hirodu hɛiyom zɑɑri kpɑtɑ tɛ, Hirodɑ koo hundiyo fɔ gɑɑni ǹ kulu jine. À kɑɑni Hirodu sɛ.
A sɛ no ɑ̀ nɑ ɑlikɑwɑli tɛ kɑ ze ngɑ mɑ hundiyɑ no hɛ kulu kɑ ɑ̀ ŋmɑɑrɛ.
Kɑ hundiyo di nyɑ nɑ ɑ̀ fum ɑ̀ cii: A no Mirɑndikɔ Yohɑnnɑ bɔm pɛrɛnti fɔ kunɑ nee wɔ.
Gɑndɑkpɛ di bine sɑrɑ ɑmmɑ zeyom di kɑ ɑ̀ tɛ ndɑ beerem kɑ ǹ goono ŋmɑɑri dɔ, ǹ sɑbu sɛ ɑ̀ nɑ fɔndɔ no ǹ mɑ ɑ̀ no ndɑ.
Cɔfɔ ɑ̀ nɑ beerem dɑm ǹ mɑ kpei Yohɑnnɑ bɔm kɑɑ kɑsuɑ kunɑ.
Ǹ kɑɑndɑ bɔm di pɛrɛnti fɔ kunɑ kɑ ɑ̀ no koo hundiyɑ sɛ. À kpeindɑɑ̀ ngɑ nyɑ dɔ.
Yohɑnnɑ coobɑɑbɑize yom mo kɑɑ kɑ gɑɑhɑmɑ zɑɑ kɑ fiji. Ǹ kpei cii Yesu sɛ hɛ kɑ ɑ̀ tɛ.
Kɑ Yesu mɑɑ bɑɑru ngɑ di, ɑ̀ tunu nungu di kɑ huro hɑrihi fɔ kunɑ. À kpei kɑmbu gɑnji ŋmɑni fɔ kunɑ. Kɑ jɑmɑ mɑɑ ɑ̀ kpei, ǹ hunu kpɑɑrɑ ŋmɑni ŋmɑni kɑ ɑ̀ hɑmine cee gɑɑ.
Kɑ Yesu hunu, ɑ̀ di jɑmɑ bɑkɑrɑ. Cɔfɔ sisibi nɑ ɑ̀ dii ǹ sɛ. À nɑ ǹ doorikom yom no bɑɑni.
Kɑ wiciri kɑmbu bɑ tɔ ɑ̀ coobɑɑbɑize yom kɑɑ ɑ̀ dɔ kɑ cii: Nungu wɔ gɑnji no. Lɔkɑci mo mooru. Jɑmɑ wɔ tɑm ǹ mɑ kpei kpɑɑrɑ yom kunɑ kɑ ngei ŋmɑɑri dei kɑ ŋmɑɑ.
Ammɑ Yesu cii ngɑ coobɑɑbɑize yom sɛ: À nɑ tɔ ǹ mɑ kpei kpɑɑrɑ. Wom bumbum, wɑ ǹ no ŋmɑɑri ǹ mɑ ŋmɑɑ.
Ngei mo cii ɑ̀ sɛ: Buuru gu ndɑ ciifi hinkɑ hinne no i sɛ.
Cɔfɔ Yesu cii: Wɑ kɑɑndei ɑ̀ sɛ nee wɔ.
Yesu nɑ jɑmɑ di no mei ǹ mɑ gɔrɔ gɑndɑ subu gɑni fɔ kunɑ. À nɑ buuru gu di ndɑ ciifi hinkɑ di zɑɑ. À nɑ bɛɛnɛ gunɑ kɑ bɑrikɑ dɑm ǹ gɑɑ. À nɑ buuru yom di zenji zenji kɑ ǹ no coobɑɑbɑize yom di sɛ. Coobɑɑbɑize yom mo fɑrisi jɑmɑ sɛ.
Ǹ kulu ŋmɑɑ kɑlɑ ǹ kungu. Ǹ nɑ zenje yom kɑ ǹ cindi meigu cilɑ cɛnɑ wei cindi hinkɑ mefɔ.
Zɑngɑ hɑibɔrɔ dubu gu sɑrɑ yɑ ŋmɑɑ, weibɔrɔ yom ndɑ koo cɛnɑ yom bɑ si.
Mɑɑsɑ mɑɑsɑ Yesu nɑ coobɑɑbɑize yom di tilɑsi ǹ mɑ huro hɑrihi kɑ jinɑ ngɑ sɛ yɑ hɛrɛ tɛrɛ hɑli ngɑ mɑ jɑmɑ di tɑm.
Sɑɑ kɑ ɑ̀ nɑ jɑmɑ di tɑm, cɔfɔ ɑ̀ kɑɑru tondi kuku fɔ bɔm kɑ ɑduwɑ tɛ. À goono tondi kuku di dɔ ngɑ fɔ kɑlɑ wiciri kɑmbu tɔ.
Hɑrihi di mo tɔ buulɑ bindi bindi. Cɔfɔ hɑri di boosu yom go kɑ ɑ̀ teeni zɑmɑ hɑrihiɑ goono hɛo bɑndɑ.
Ciini guuru hinzɑ no, Yesu kpei ǹ dɔ ko dirɑ hɑri di bɔm.
Kɑ coobɑɑbɑize yom di Yesu go dirɑ buulɑ bɔm, ǹ lɑɑkɑli tunu. Ǹ go cii: Gɑndɑ bukɔ no. Ǹ kuwɑ ndɑ hɑmburu.
Ammɑ mɑɑsɑ mɑɑsɑ Yesu sendi ǹ sɛ kɑ cii: Wom lɑɑkɑli mɑ kɑni. Hɛɛ no. Wɑ si hɑmburu.
Cɔfɔ Piɛɛ tu ɑ̀ sɛ kɑ cii: Kpe, de ni no, nɑm yɑ dirɑ hɑri wɔ bɔm kɑ kɑɑ ǹ dɔ.
Yesu cii ɑ̀ sɛ: Kɑɑ. Piɛɛ hunu hɑrihi di kunɑ ko dirɑ buulɑ bɔm kɑ kpei Yesu dɔ.
Ammɑ kɑ Piɛɛ di hɛo di go futu, ɑ̀ hɑmburu. Cɔfɔ ɑ̀ sinti ko miri. À kuwɑ kɑ cii: Kpe, ɑ fɑɑbɑ.
Mɑɑsɑ mɑɑsɑ Yesu nɑ ngɑ kɑmbɛ sɛllɛ ɑ̀ sɛ kɑ ɑ̀ dii. À cii ɑ̀ sɛ: Ni, nɑɑne cɛnɑkpɛ, ifɔ sɛ n go siikɑ?
Sɑɑ kɑ ǹ huro hɑrihi di kunɑ, cɔfɔ hɛo di kɑni.
Beerem kɑ ǹ goono hɑrihiɑ kunɑ, ǹ kɑɑ kɑ ɑ̀ bɛɛrɑndi. Ǹ cii; Cimi no, ni wɔ, Ikpɛ Ize no.
Sɑɑ kɑ ǹ tɔ yɑ hɛrɛ tɛrɛ ǹ kpei Gɛnɛsɑrɑtɑ lɑɑbu.
Kɑ lɑɑbu di bɔrɔ yom nɑ ɑ̀ bei ǹ kpeindɑ bɑɑru kpɑɑrɑ hundɑntɛ yom kulu kunɑ. Ǹ kɑɑndɑ ɑ̀ sɛ doorikom yom kulu
Ǹ go kɑ ɑ̀ ŋmɑɑrɛ ɑ̀ mɑ nɑm ǹ mɑ ɑ̀ kpɛ hɑngɑ hinne hɑmɑ. Doorikom yom kulu kɑ ǹ nɑ ɑ̀ hɑmɑ, ǹ du bɑɑni sã sã.
Cɔfɔ Moisi fɔndɑ cooɑndikɔ yom ndɑ Fɑrisi fɔndɔ bɔrɔ yom hunu Yerusɑlɛm wɑngɑrɑ. Ǹ kɑɑ Yesu dɔ kɑ cii:
Ifɔ sɛ no n coobɑɑbɑize yom go hɑikusu yom ɑlɑɑdɑ dɑɑrum? Ǹ si ngei kɑmbɛ yom nyunu kɑ du kɑ ŋmɑɑ.
Ammɑ Yesu mo tu ǹ sɛ kɑ cii: Wom bine, ifɔ sɛ wom go kɑ Ikpɛ meire dɑɑrum wom ŋmɔne ɑlɑɑdɑ sɑbu sɛ?
Ikpɛ mei kɑ cii: “N mɑ bɛɛrɛ tɛ n bɑɑbɑ ndɑ n nyɑ sɛ. Bɔrɔ kɑ ɑ̀ gɑ ngɑ bɑɑbɑ wɑlɑ ngɑ nyɑ woo, ǹ mɑ ɑ̀ wi”.
Ammɑ wom go cii, de bɔrɔ cii ngɑ bɑɑbɑ wɑlɑ ngɑ nyɑ sɛ hɛ kɑ ɑ̀ himɑ yɑ ǹ gɑɑ ndɑ, ɑ nɑ ɑ̀ sɑrɑɑ Ikpɛ sɛ. À si bɛɛrɛ tɛ ngɑ bɑɑbɑ wɑlɑ ngɑ nyɑ sɛ bɑ cɛnɑ.
Wom nɑ Ikpɛ meire tɛ kɔnu wom ŋmɔne ɑlɑɑdɑ sɑbu sɛ.
Wom munɑfici yom, Esɑyi nɑ ɑndebitɛrɛ tɛ cɑu cɑu wom bɔm kɑ ɑ̀ cii:
Mee gɑɑ no jɑmɑ wɔne go bɛɛrɛ tɛ ɑ sɛ, ɑmmɑ ǹ bine yom si ɑ gɑɑ.
Ǹ go kɑ ɑ bɛɛrɑndi no kɔnu zɑmɑ cɛbɛ yom kɑ ǹ go tɛ mo iburɑdɑm yom ɑlɑɑdɑ yom no.
Kɑ ɑ̀ nɑ jɑmɑ di cɛɛ ngɑ dɔ, ɑ̀ cii ǹ sɛ: Wom mɑ hɑngɑ dɑm kɑ fɑhɑm.
À nɑ ci hɛ kɑ ɑ̀ go huro mee kunɑ yɑ bɔrɔ ziibɑndi, ɑmmɑ hɛ kɑ ɑ̀ go hunu mee kunɑ. Ngɑ yɑ ci hɛ kɑ ɑ̀ go bɔrɔ ziibɑndi.
Cɔfɔ ɑ̀ coobɑɑbɑize yom mɑɑni ɑ̀ dɔ kɑ cii ɑ̀ sɛ: N bei kɑ sendi wɔ kɑ Fɑrisi fɔndɔ bɔrɔ yom mɑɑ, ɑ̀ tɛ ǹ sɛ dɛrɛyom hɛ?
Yesu tu ǹ sɛ kɑ cii: Tuuriize kulu kɑ ɑ Bɑɑbɑ kɑ ɑ̀ goono bɛɛnɛ mɑnɑ tilɑm, ǹ gɑ ɑ̀ dɔgu no.
Wɑ ǹ nɑm. Dɑnɑm yom no kɑ ǹ go dɑnɑm cendi. De dɑnɑm go dɑnɑm cendi, guusu kunɑ no ǹ bɔrɔ hinkɑ kulu kɑm.
Cɔfɔ Piɛɛ tu ɑ̀ sɛ kɑ cii: Yɑɑse wɔne feeri i sɛ.
Yesu cii: Wom sindɑ fɑhɑm no kpɛɛnɛ?
Wom mɑnɑ jinɑ kɑ fɑhɑm no kɑ hɛ kulu kɑ ɑ̀ huro mee kunɑ gunde kunɑ no ɑ̀ go kpei. À bɑndɑ ɑ̀ ye kɑ hunu.
Ammɑ hɛ yom kɑ ǹ go hunu mee kunɑ, zɑ bine kunɑ no ǹ go hunu. Hɛ nge yom di yɑ bɔrɔ ziibɑndi.
Bine kunɑ no lɑsɑbu lɑlɔ yom go hunu ndɑ bɔrɔ wiyom ndɑ zinɑ ndɑ meiguyom zɑ ǹ mɑnɑ hiji ndɑ zeetɛrɛ ndɑ tɑngɑri sɛdɑ ndɑ sendi yɑmɔ yom.
Nge yom di yɑ bɔrɔ ziibɑndi ɑmmɑ ŋmɑɑyom ndɑ kɑmbɛ kɑ ǹ mɑnɑ nyunu si bɔrɔ ziibɑndi.
Yesu tunu kɑ kpei Tiru ndɑ Sidom lɑɑbu yom.
Cɔfɔ Kɑnɑnɑ weibɔrɔ fɔ mo kɑ ɑ̀ goono nungu di hunu ndɑ kuwɑ. À cii ɑ̀ sɛ: E Kpe, ni Dɑfidi ize, n mɑ suuji cɛbɛ ɑ sɛ. A koo hundiyo yɑ go tɑɑbi ndɑ hɔllɛ ifutu futu.
Ammɑ Yesu mɑnɑ tu ɑ̀ sɛ bihi. À coobɑɑbɑize yom mɑɑni ɑ̀ dɔ kɑ ɑ̀ ŋmɑɑrɛ kɑ cii: N mɑ ɑ̀ gɑɑrɛ zɑmɑ ɑ̀ go kuwɑ i bɑndɑ.
Ammɑ Yesu mo tu kɑ cii: Isirɑilɑ ize yom kɑ ǹ himɑ zɑngɑ feeji yom kɑ ǹ dɛrɛ, ǹ sɛ no ǹ nɑ ɑ dɔntɔm.
Weibɔrɔ di kɑɑ sɔmbu ɑ sɛ kɑ cii: Kpe, ɑ gɑɑ.
Yesu mo tu ɑ̀ sɛ kɑ cii. À mɑnɑ hegu ǹ mɑ koo yom ŋmɑɑri zɑɑ kɑ cetu hɑnsiize yom sɛ.
Ammɑ weibɔrɔ di cii: Oò Kpe, ɑmmɑ hɑnsiize yom go kɑ ngei kpe yom ŋmɑɑri buruburu yom kɑ ǹ go kɑm tɑbulu cire ŋmɑɑ.
Yesu ye kɑ tu ɑ̀ sɛ kɑ cii. E wei wɔ, n nɑɑne beeri. À mɑ tɛ n sɛ zɑngɑ n go bɑɑ. Zɑ lɔkɑci ngɑ di no ɑ̀ koo hundiyo di du bɑɑni.
Kɑ Yesu hunu nungu di mo ɑ̀ kɑɑ Gɑlile buulɑ dɔ hɛrɛ. À kɑɑru tondi kuku bɔm kɑ gɔrɔ.
Jɑmɑ bɑkɑrɑ kɑɑ ɑ̀ dɔ. Ǹ kɑɑndɑ ɑ̀ sɛ sumbɑrikɔ yom ndɑ dɑnɑm yom ndɑ bɛbɛ yom ndɑ mɔngɔlɔ yom ndɑ doorikom ŋmɑni fɔ yom kɑ jisi ɑ̀ jine. À nɑ ǹ kulu no bɑɑni.
Jɑmɑ di kulu mɑmɑci kɑ ǹ di bɛbɛ yom go sendi, leebɑntɛ yom du bɑɑni, sumbɑrikɔ yom go dirɑ, dɑnɑm yom go di. Ǹ nɑ Isirɑilɑ ŋmɔne Ikpɛ bɛɛrɑndi.
Yesu nɑ ngɑ coobɑɑbɑize yom di cɛɛ ngɑ dɔ kɑ cii: Sisibi go kɑ ɑ dii jɑmɑ wɔ sɛ zɑmɑ ǹ jiribi hinzɑ neyɑ kɑ ǹ go gɔrɔ ɑ̀ dɔ. Ǹ sindɑ hɛ fɔ kulu kɑ ŋmɑɑ. A si bɑɑ mo yɑ ǹ tɑm ndɑ hɛrɛɛ ǹ mɑ mɔngɔ fɔndɔ bɔm.
À coobɑɑbɑize yom di cii ɑ̀ sɛ: Mɑni i du ŋmɑɑri gɑnji wɔ kunɑ kɑ ɑ̀ mɑ jɑmɑ beeri wɔ kungɑndi?
Yesu cii ǹ sɛ: Buuru mɛrɛjɛ no wom sɛ? Ǹ cii: Iye ndɑ ciifi cɛnɑ fɔ yom.
À nɑ jɑmɑ di no mei ǹ mɑ gɔrɔ gɑndɑ.
Cɔfɔ ɑ̀ nɑ buuru iye di zɑɑ ndɑ ciifi yom di kɑ sɑɑbu. À nɑ ǹ zenji zenji kɑ ǹ no ngɑ coobɑɑbɑize yom sɛ. Coobɑɑbɑize yom di mo fɑrisi jɑmɑ di sɛ.
Ǹ kulu ŋmɑɑ kɑlɑ ǹ kungu. Ǹ nɑ zenje yom kɑ ǹ cindi meigu cilɑ beeri iye tɔnɑndi.
Hɑibɔrɔ dubu tɑɑci yɑ ŋmɑɑ, weibɔrɔ yom ndɑ koo cɛnɑ yom bɑ si.
Yesu nɑ jɑmɑ di tɑm. Cɔfɔ ɑ̀ huro hɑrihi kɑ kɑɑ Mɑgɑdɑliɑ kpɑɑrɑ.
Fɑrisi fɔndɔ bɔrɔ yom ndɑ Sɑdusi fɔndɔ bɔrɔ yom kɑɑ ko Yesu sui. Ǹ nɑ hã ɑ̀ mɑ ngei cɛbɛ bɛɛnɛ ɑlɑmu fɔ.
Ammɑ ɑ̀ tu ǹ sɛ kɑ cii: Sɑɑ kɑ wiciri kɑmbu tɔ wom cini cii hɑri si kɑɑ zɑmɑ bɛɛnɛ ciire.
Susubɑ mo wom cini cii, hunkunɑ bɛɛnɛ hiiri zɑmɑ ɑ̀ go ciire ciire kɑ kube. Munɑfici yom, wom ŋmɑɑni kɑ bɛɛnɛ tɑkɑri fɑyɑnkɑ, ɑmmɑ ifɔ sɛ wom si hini kɑ lɔkɑci yom ɑlɑmu yom deede?
Zɑmɑni bɔrɔ lɑlɔ yom ko ǹ ci zɑngɑ zinɑteeri yom ǹ go ɑlɑmu fɔ ceeci. Ikpɛ bine si zɑmɑni wɔ no ɑlɑmu ŋmɑni fɔ de ɑ̀ nɑ ci ɑndebi Yonɑsi ɑlɑmu. À nɑ ǹ nɑm kɑ dirɑ.
Coobɑɑbɑize yom di dinigɑ kɑ buuru zɑɑ sɑɑ kɑ ǹ go kpei yɑ hɛrɛ tɛrɛ.
Yesu cii ǹ sɛ: Wɑ gunɑ. Wɑ lɑɑkɑli ndɑ Fɑrisi fɔndɔ bɔrɔ yom ndɑ Sɑdusi fɔndɔ bɔrɔ yom buuru kɑsɑmi.
Coobɑɑbɑize yom di go ciine cɛrɛ sɛ kɑ cii: À go cii yɑ zɑmɑ i mɑnɑ buuru zɑɑ.
Ammɑ Yesu bei hɛ kɑ ǹ go cii, cɔfɔ ɑ̀ cii ǹ sɛ: Nɑɑne cɛnɑkpɛ yom, ifɔ sɛ no wom go sendi wom cɛrɛ ndɑ cɛrɛ gɑme zɑmɑ wom mɑnɑ buuru zɑɑ sɛ?
Wom si fɑhɑm kpɛɛnɛ no, wɑlɑ wom si hɔngɔ buuru gu di ndɑ bɔrɔ dubu gu di no kpɛɛnɛ? Cilɑ mɛrɛjɛ no wom tɔnɑndi?
Wɑlɑ buuru iye di ndɑ bɔrɔ dubu tɑɑci di, cilɑ mɛrɛjɛ no wom tɔnɑndi?
Ifɔ sɛ no wom si fɑhɑm ndɑ sendi kɑ ɑ cii wom sɛ? À mɑnɑ ci buuru bɔm no ɑ sendi, ɑmmɑ wom mɑ lɑɑkɑli ndɑ Fɑrisi fɔndɔ bɔrɔ yom ndɑ Sɑdusi fɔndɔ bɔrɔ yom buuru kɑsɑmi.
Cɔfɔ coobɑɑbɑize yom di fɑhɑm kɑ ɑ̀ mɑnɑ ci buuru kɑsɑmi no ɑ̀ cii ngei mɑ lɑɑkɑli ndɑ. Ammɑ ǹ mɑ lɑɑkɑli ndɑ Fɑrisi fɔndɔ bɔrɔ yom ndɑ Sɑdusi fɔndɔ bɔrɔ yom, ǹ ŋmɔne cɛbɛ yom.
Sɑɑ kɑ Yesu kɑɑ Kɑsɑriɑ Filipu kpɑɑrɑ, ɑ̀ nɑ ngɑ coobɑɑbɑize yom hã kɑ cii: Mee no beerem go cii hɛɛ dɑ, hɛɛ Adɑmize?
Coobɑɑbɑize yom di cii: Bɔrɔ fɔ yom go cii Mirɑndikɔ Yohɑnnɑ no. Afɔ yom mo go cii Eli no. Afɔ yom mo go cii Yeremi no wɑlɑ dom ɑndebi yom ŋmɔne ɑfɔ no.
Yesu nɑ ǹ hã kɑ cii: Wom bine, mee no wom go cii hɛɛ dɑ?
Cɔfɔ Simɔ Piɛɛ tu kɑ cii: Ni no Mɛsiyɑ, Ikpɛ Hundikpɛ Ize.
Yesu mo tu ɑ̀ sɛ kɑ cii: Ikpɛ nɑ bɑrikɑ dɑm n gɑɑ Simɔ, Yonɑsi koo. Iburɑdɑm mɑnɑ ngɑ di kɑɑtɛrɛ n sɛ, ɑmmɑ ɑ Bɑɑbɑ kɑ ɑ̀ goono bɛɛnɛ ɑ̀ nɑ ɑ̀ kɑɑtɛrɛ n sɛ.
Hɛɛ mo, ɑ go cii n sɛ kɑ ni no Piɛɛ. Tondi wɔ bɔm no ɑ gɑ ɑ mɑrgɑ cini. Ciyomɑ dɑbɑri si hini hɛ fɔ kulu ɑ̀ gɑɑ.
A gɑ n no bɛɛnɛ kpetɛrɛ sɔkɔ yom ndɑ ɑ̀ feeri yom hɛ. Hɛ kulu kɑ n go hɔ hɑndunyɑ wɔ kunɑ, ǹ gɑ ɑ̀ hɔ bɛɛnɛ mo kunɑ. Hɛ kulu mo kɑ n go feeri hɑndunyɑ wɔ kunɑ, ǹ gɑ ɑ̀ feeri bɛɛnɛ kunɑ.
Cɔfɔ Yesu nɑ coobɑɑbɑize yom di kɑɑbɑɑru ǹ mɑ si kpei cii bɔrɔ fɔ kulu sɛ kɑ ngɑ yɑ ci Mɛsiyɑ.
Zɑ sɑɑ ngɑ di no, Yesu sinti ko cɛbɛ ngɑ coobɑɑbɑize yom sɛ kɑ tilɑsi no ngɑ mɑ kpei Yerusɑlɛm. À mɑ tɑɑbi mɑrgɑ hɑikusu yom ndɑ gɑrɑndikɔ jinɑ yom ndɑ Moisi fɔndɑ cooɑndikɔ yom kɑmbɛ. Ǹ mɑ ɑ̀ wi. Jiribi hinzɑntɛ mo ɑ̀ ye kɑ tunu.
Ammɑ Piɛɛ ye ndɑ Yesu kɑmbu kɑ sinti kɑ ɑ̀ kɔnkɔm. À cii: Awo, Kpe. Ikpɛ mɑ n hɑlɑsi ɑ̀ gɑɑ. Tɑɑbi wɔ si tɔ ni pɑi.
Yesu bɛrɛ kɑ cii Piɛɛ sɛ: Ye ɑ bɑndɑ Setɑm. N go ci ɑ sɛ dɛrɛyom hɛ zɑmɑ n lɑsɑbu yom mɑnɑ ci Ikpɛ ŋmɔne yom ɑmmɑ iburɑdɑm yom ŋmɔne yom.
Sɑɑ di no, Yesu cii ngɑ coobɑɑbɑize yom di sɛ: De bɔrɔ fɔ go bɑɑ ngɑ mɑ ɑ gɑnɑ, ɑ̀ mɑ hungu ngɑ bɔm sɛ. À mɑ ngɑ bundu gɑɑrɑntɛ zɑɑ mo kɑ ɑ gɑnɑ.
Bɔrɔ kulu kɑ ɑ̀ go bɑɑ ngɑ mɑ ngɑ hundi fɑɑbɑ, ɑkpɛ gɑ ɑ̀ dɛrɑndi. Bɔrɔ kulu mo kɑ ɑ̀ gɑ ngɑ hundi dɛrɑndi ɑ sɑbu sɛ, ɑkpɛ kɑɑ du ɑ̀.
Hɑnfɑni fɔ no bɔrɔ sɛ de ɑ̀ du hɑndunyɑ kulu ɑmmɑ ɑ̀ nɑ ngɑ hundi dɛrɑndi? Hɛ fɔ no bɔrɔ kɑɑ no kɑ hundi fɑnsɑ ndɑ?
Hɛɛ Adɑmize, ɑ go kɑɑ ɑ Bɑɑbɑ deizɑ kunɑ ndɑ ɑ ŋmɔne Ikpɛ dɔntɔneize yom. Sɑɑ di no ɑ kɑɑ bɔrɔ fɔ fɔ kulu bɑnɑ ndɑ zɑngɑ ɑkpɛ gbei yom goono ndɑ.
Cimi no ɑ go cii wom sɛ, bɔrɔ fɔ yom go cɛ nee kɑ ǹ si bu tɑbɑɑ pɑi kɑlɑ ǹ kɑɑ di hɛɛ, Adɑmize ɑ go kɑɑ ɑ kpetɛrɛ kunɑ.
Jiribi idu bɑndɑ Yesu nɑ Piɛɛ ndɑ Yɑkɔfu ndɑ ɑ̀ cɛɛnɛ Yohɑnnɑ boi ngɑ bɑndɑ. À kpeindei kɑmbu tondi kuku fɔ bɔm.
À tɑkɑri bɛrɛ ǹ jine. Cɔfɔ ɑ̀ moodumɑ go kɑɑri zɑngɑ weenu. À jiine yom ye ikpɑrɛ zɑngɑ kɑɑri.
Cɔfɔ Moisi ndɑ Eli hunutɛrɛ ǹ sɛ ko sendi ndɑ Yesu.
À gɑɑ no, Piɛɛ sendi Yesu sɛ kɑ cii: Kpe, ɑ̀ boori i mɑ gɔrɔ nee. De n bɑɑ i mɑ bukɑ hinzɑ tɛ, ɑfɔ n sɛ, ɑfɔ Moisi sɛ, ɑfɔ mo Eli sɛ.
Sɑɑ kɑ ɑ̀ goono sendi wɔne gɑɑ, cɔfɔ buru kpɑrɛ tɑi tɑi fɔ kɑɑ kɑ ǹ dɑɑbu. Cɔfɔ jinde fɔ hunu zɑ buru di kunɑ kɑ cii: Bɔrɔ kpɛ yɑ ci ɑ Ize Binegɑnji kɑ ɑ̀ gɑɑ ɑ du binekɑɑne. Wɑ hɑngɑ dɑm ɑ̀ sɛ.
Kɑ coobɑɑbɑize yom di mɑɑ jinde di ǹ ye gɑndɑ ngei moodumɑ gɑɑ. Ǹ go hɑmburu kɑlɑ kɑlɑ.
Yesu mɑɑni kɑ ǹ hɑmɑ kɑ cii: Wɑ tunu. Wɑ si hɑmburu.
Ǹ nɑ bɔm sombu ɑmmɑ ǹ mɑnɑ di bɔrɔ fɔ kulu kɑlɑ Yesu hinne.
Kɑ ǹ go zumbu tondi kukuɑ bɔm, Yesu nɑ ǹ dɑm kɑ cii: Wom mɑ si diyom wɔ cii bɔrɔ fɔ kulu sɛ hɑli hɛɛ, Adɑmize ǹ nɑ ɑ tunɑndi bukɔei gɑme.
Cɔfɔ ɑ̀ coobɑɑbɑize yom di nɑ ɑ̀ hã kɑ cii: Ifɔ sɛ no Moisi fɔndɑ cooɑndikɔ yom go cii kɑlɑ de Eli mɑ kɑɑ jinɑ?
Yesu tu ǹ sɛ kɑ cii: Cimi no, Eli mɑ jinɑ kɑ kɑɑ kɑ ye kɑ hɛ kulu gɔrɛndi.
Ammɑ ɑ go cii wom sɛ kɑ Eli kɑɑ kɔ. Beerem mɑnɑ ɑ̀ bei. Ammɑ ǹ tɛ ɑ̀ sɛ hɛ kulu kɑ ǹ bɑɑ. Yɑ no hɛɛ Adɑmize mo, ɑ bɑ tɑɑbi ǹ kɑmbɛ.
À gɑɑ no, coobɑɑbɑize yom di fɑhɑm kɑ Mirɑndikɔ Yohɑnnɑ sendi no ɑ̀ go tɛ ngei sɛ.
Sɑɑ kɑ ǹ tɔ jɑmɑ dɔ, bɔrɔ fɔ mɑɑni kɑ sɔmbu ɑ̀ jine.
A cii: Kpe, suuji cɛbɛ ɑ koo wɔ sɛ. Jirikpɑkpɑ no ɑ̀ gɑɑ. À go guruguze kɑlɑ kɑlɑ zɑmɑ hɑitɑ hɑitɑ ɑ̀ cini kɑm nini kunɑ ndɑ hɑri kunɑ.
Hɛɛ mo, ɑ kɑɑndɑɑ̀ n coobɑɑbɑize yom wɔ dɔ. Ǹ mɑnɑ hini kɑ ɑ̀ no bɑɑni.
Yesu tu kɑ cii: E zɑmɑni wɔ beerem, zɑm kɑ nɑɑnekɔ yom, siirekpɛ yom, kɑlɑ sɑɑ fɔ no ɑ bo goono ndɑ wom? Kɑlɑ sɑɑ fɔ no ɑ wom jɛrɛ? Wɑ kɑɑndɑ koo di ɑ sɛ nee.
Yesu deeni hɔllɛ di gɑɑ, cɔfɔ ɑ̀ hunu ɑ̀ bɑndɑ. Zɑ sɑɑ ngɑ di, koo di du bɑɑni.
Coobɑɑbɑize yom di kɑɑ Yesu dɔ kɑmbu kɑ cii: Ifɔ sɛ no i mɑnɑ hini kɑ ɑ̀ gɑɑrɛ?
Yesu cii ǹ sɛ: Wom zɑm kɑ nɑɑne sɑbu sɛ. Cimi no ɑ go cii wom sɛ, de wom gundɑ nɑɑne zɑngɑ mutɑru yɑzi dimi fɔ, wom kɑɑ cii tondi kuku wɔ sɛ, kpeindɑ n bɔm nee ndɑ yɔngɔ. À mɑ kpeindɑ ngɑ bɔm Hɛ fɔ si mɔngɔ wom sɛ.
Sɑɑ kɑ ǹ goono Gɑlile lɑɑbu, Yesu cii ǹ sɛ. Ǹ bɑ hɛɛ Adɑmize dɑm beerem kɑmbɛ.
Ǹ gɑ ɑ wi. Jiribi hinzɑntɛ Ikpɛ gɑ ɑ tunɑndi. Cɔfɔ coobɑɑbɑize yom di bine sɑrɑ kɑlɑ kɑlɑ.
Sɑɑ kɑ ǹ go kɑɑ Kɑpɛnɑum kpɑɑrɑ, Ikpɛ bɛɛrɑndiyom dɔ jɑngɑli tɑkɔ yom kɑɑ Piɛɛ dɔ kɑ cii: Wom coobɑɑbɑ cini jɑngɑli bɑnɑ bɑ?
À cii: Oò. Kɑ Piɛɛ huro fuu kunɑ Yesu nɑ ɑ̀ hã ndɑ wɑɑsi kɑ cii: Mɛtɛ ɑ̀ himɑ n sɛ Simɔ? Mee no hɑndunyɑ kpe yom cini boode wɑlɑ kɑ ɑlikɑsi tɑ, ǹ ize yom gɑɑ dee wɑlɑ yo yom gɑɑ?
Piɛɛ cii ɑ̀ sɛ: Yo yom gɑɑ. Yesu mo cii ɑ̀ se: Ize yom bɑ si.
Ammɑ kɑ i mɑ si ǹ dɛrɑndi sɛ, kpei buulɑ kɑ fɑsɑ furu. Ciifi kɑ n du sintine n mɑ ɑ̀ mee fiti. N kɑɑ di nooru ɑ̀ kunɑ. À zɑɑ kɑ no ǹ sɛ, ɑ ŋmɔne ndɑ n ŋmɔne.
Lɔkɑci ngɑ di kunɑ no coobɑɑbɑize yom di kɑɑ Yesu dɔ kɑ cii: Mee yɑ beeri ndɑ bɔrɔ kulu bɛɛnɛ kpetɛrɛ kunɑ?
Cɔfɔ Yesu nɑ koo cɛnɑ fɔ cɛɛ ngɑ dɔ kɑ ɑ̀ dɑm ngei bindi kunɑ.
À cii: Cimi no ɑ go cii wom sɛ, de wom mɑnɑ bɛrɛ kɑ ye zɑngɑ koo cɛnɑ yom, wom si huro bɛɛnɛ kpetɛrɛ kunɑ.
Ngɑ di sɛ, bɔrɔ kulu kɑ ɑ̀ gɑ ngɑ bɔm yeti gɑndɑ zɑngɑ koo cɛnɑ wɔ, ɑkpɛ yɑ beeri ndɑ bɔrɔ kulu bɛɛnɛ kpetɛrɛ kunɑ.
Bɔrɔ kulu mo kɑ ɑ̀ go koo cɛnɑ fɔ zɑngɑ wɔne tɑ ɑ mɑɑ gɑɑ, ɑkpɛ go kɑ ɑ tɑ.
Ammɑ bɔrɔ kulu kɑ ɑ̀ koo cɛnɑ yom wɔ kɑ ǹ go nɑɑne ɑ gɑɑ ǹ ŋmɔne ɑfɔ dɛrɑndi ǹ mɑ fufuyom tondi hɔ ɑkpɛ jinde gɑɑ. Ǹ mɑ ɑ̀ cetu buulɑ nungu guusu kunɑ, ɑ̀ bisɑ.
Kɑito hɑndunyɑ, dɛrɛyom sɑbu sɛ. Tilɑsi no dɛrɛyom mɑ kɑɑ, ɑmmɑ kɑito, bɔrɔ kɑ ɑ̀ dɔ dɛrɑndiyom kɑɑ.
De bine, n kɑmbɛ wɑlɑ n cee yɑ tɛ n dɛrɑndikɔ, n mɑ ɑ̀ dumbu kɑ cetu ɑ̀ mɑ mooru ni. N mɑ huro hundi kunɑ ndɑ cee fɔ wɑlɑ leebɑntɛ ɑ̀ bisɑ, n mɑ gundɑ kɑmbɛ hinkɑ wɑlɑ cee hinkɑ ǹ mɑ n cetu nini kɑ ɑ̀ sindɑ beeniyom kunɑ.
De n moo yɑ tɛ n dɛrɑndikɔ, ǹ mɑ ɑ̀ kɑɑ kɑ cetu ɑ̀ mɑ mooru ni. N mɑ huro hundi kunɑ ndɑ moo fɔ ɑ̀ bisɑ, n mɑ gundɑ moo hinkɑ ǹ mɑ n cetu nini kunɑ, nungu kɑ ǹ go hɑnyɑ futu yom bɔnɑndi.
Wom mɑ lɑɑkɑli kɑ si dondɑ koo cɛnɑ yom wɔ ǹ ŋmɔne ɑfɔ. A go cii wom sɛ, bɛɛnɛ kunɑ ǹ ŋmɔne Ikpɛ dɔntɔneize yom goono ɑ Bɑɑbɑ kɑ ɑ̀ goono bɛɛnɛ gunɑyom gɑɑ moo ndɑ moo.
Mɛtɛ no ɑ̀ himɑ wom sɛ? Zɑngɑ sendi, bɔrɔ fɔ gundɑ feeji zɑngu. Cɔfɔ ǹ ŋmɔne ɑfɔ dɛrɛ. Akpɛ mɑ zɑngu ɑfɔ di nɑm no kɑ kpei tondi kuku yom bɔm ngɑ mɑ feeji kɑ ɑ̀ dɛrɛ di ceeci. À nɑ ci cimi no bɑ?
Kɑ ɑ̀ du ɑ̀, cimi no ɑ go cii wom sɛ, ɑ̀ go fɑihã ndɑ ngɑ di kɑ bisɑ zɑngu ɑfɔ si di kɑ ǹ mɑnɑ dɛrɛ.
Yɑ no ɑ̀ mɑnɑ ci wom Bɑɑbɑ kɑ ɑ̀ goono bɛɛnɛ binebɑɑ, koo yom wɔ ŋmɔne ɑfɔ mɑ hɑlɑci.
De n nyɑize nɑ tɑɑli tɛ n sɛ, n mɑ kpei kɑ ɑ̀ kɔnkɔm, ni ndɑ ɑ̀ hinne gɑme. De ɑ̀ nɑ hɑngɑ dɑm n sɛ, nyɑizetɛrɛ gɔrɔ noyɑ.
Ammɑ de ɑ̀ si hɑngɑ dɑm n sɛ, n mɑ bɔrɔ fɔ wɑlɑ ihinkɑ zɑɑ n bɑndɑ. Bɔrɔ hinkɑ wɑlɑ bɔrɔ hinzɑ sɛdɑ ɑ̀ sendi kulu gɔrɛndi.
De bine ɑ̀ si bɑɑ ngɑ mɑ hɑngɑ dɑm ǹ sɛ, n mɑ ɑ̀ cii mɑrgɑ bɔrɔ yom sɛ. Bine de ɑ̀ si bɑɑ ngɑ mɑ hɑngɑ dɑm mɑrgɑ bɔrɔ yom mo sɛ, nyɑize ngɑ di mɑ tɛ n sɛ zɑngɑ dimi cindei, zɑngɑ ɑlikɑsi tɑkɔ.
Cimi no ɑ go cii wom sɛ, hɛ kulu kɑ wom go hɔ hɑndunyɑ wɔ kunɑ ǹ gɑ ɑ̀ hɔ bɛɛnɛ kunɑ. Hɛ kulu mo kɑ wom go feeri hɑndunyɑ wɔ kunɑ, ǹ gɑ ɑ̀ feeri bɛɛnɛ mo.
A go cii wom sɛ kpɛɛnɛ kɑ de wom kunɑ bɔrɔ hinkɑ nɑ hɛ fɔlɔnku tu hɑndunyɑ wɔ kunɑ, hɛ kulu kɑ ǹ kɑɑ ŋmɑɑrɛ, ɑ Bɑɑbɑ kɑ ɑ̀ goono bɛɛnɛ gɑ ɑ̀ tɛ ǹ sɛ.
Nungu kulu kɑ bɔrɔ hinkɑ wɑlɑ bɔrɔ hinzɑ meigu ɑ mɑɑ gɑɑ, ɑ goono ǹ bindi kunɑ.
Cɔfɔ Piɛɛ mɑɑni ɑ̀ dɔ kɑ cii: Kpe, ce mɛrɛjɛ yɑ ɑ nyɑize yɑɑfɑ sɑɑ kɑ ɑ̀ nɑ tɑɑli tɛ ɑ sɛ yɑ? Hɑli ce iye?
Yesu cii ɑ̀ sɛ: Yɑ nɑ cii n sɛ hɑli ce iye ɑmmɑ ce weiye hɑli sɔrɔ iye.
À sɛ no bɛɛnɛ kpetɛrɛ himɑ zɑngɑ gɑndɑkpɛ fɔ kɑ ɑ̀ go bɑɑ ngɑ mɑ ngɑ nooru yom kɑ ǹ goono ɑ̀ tɑm yom dɔ kɑbu.
Sɑɑ kɑ ɑ̀ sinti kɑbuyom di, ǹ kɑɑndɑ ɑ̀ sɛ bɑnyɑ fɔ kɑ fɔɔtɔ gu hɑli dubu weigu goono ɑ̀ dɔ.
Kɑ bɑnyɑ di sindɑ hɛ kɑ ɑ̀ bɑnɑ, ɑ̀ kpe di nɑ fɔndɔ no ǹ mɑ ɑ̀ neerɑ. À mɑ ɑ̀ neerɑ ndɑ ɑ̀ wɛndɛ ndɑ ɑ̀ koo yom ndɑ hɛ kulu kɑ ɑ̀ gundɑ hɑli bɑnɑndi mɑ tɛ.
Cɔfɔ bɑnyɑ di sɔmbu ɑ̀ jine. À ŋmɑɑrɛ kɑ cii: Kpe, hini suuru, ɑ gɑ ɑ̀ kulu bɑnɑ n sɛ.
Sisibi nɑ bɑnyɑ di kpeɑ dii. À nɑ bɑnyɑ di tɑm kɑ gɑrɔ di yɑɑfɑ ɑ̀ sɛ.
Ammɑ sɑɑ kɑ bɑnyɑ di hunu nungu di ɑ̀ kube ndɑ ngɑ kpɑɑsi bɑnyɑ yom ŋmɔne ɑfɔ kɑ ɑ̀ nooru kɑ ɑ̀ sɑbɑ hɑndu tɑɑci bɑnɑndi goono ɑ̀ gɑɑ. Cɔfɔ ɑ̀ nɑ ɑ̀ dii kɑ kɔɔtɛ. À cii ɑ̀ sɛ: A bɑnɑ ɑ nooru kɑ ɑ̀ goono n gɑɑ.
À kpɑɑsi bɑnyɑ di sɔmbu ɑ̀ jine. À ŋmɑɑrɛ kɑ cii: Suuru tɛ ɑ sɛ. A gɑ ǹ kulu bɑnɑ n sɛ.
Ammɑ ɑ̀ hungu kɑ suuru tɛ ɑ̀ sɛ. À kpeindɑɑ̀ kɑ dɑm kɑsu kɑlɑ ɑ̀ mɑ gɑrɔ di bɑnɑ.
Ammɑ kɑ ɑ̀ kpɑɑsi bɑnyɑ cindei di hɛ kɑ ɑ̀ tɛ, ǹ bine sɑrɑ kɑlɑ kɑlɑ. Ǹ kpei cii ngei kpeɑ sɛ hɛ kɑ ɑ̀ tɛ.
Kpeɑ nɑ ɑ̀ cɛɛ ngɑ dɔ kɑ cii: Bɑnyɑ lɑlɔ, ɑ nɑ gɑrɔ wɔ kulu yɑɑfɑ n sɛ zɑmɑ n nɑ ɑ ŋmɑɑrɛ suuru sɛ.
À himɑ sisibi mɑ n dii n kpɑɑsi bɑnyɑ sɛ zɑngɑ hɛɛ wɔ, sisibi nɑ ɑ dii n sɛ.
À kpeɑ bine tɔ. À nɑ bɑnyɑ di dɑm bɔnɑndikɔ yom kɑmbɛ kɑlɑ sɑɑ kɑ ɑ̀ kɑɑ gɑrɔ di kulu bɑnɑ.
Yɑ no ɑ Bɑɑbɑ kɑ ɑ̀ goono bɛɛnɛ, ɑ̀ kɑɑ tɛ wom sɛ de wom kunɑ ɑfɔ fɔ kulu si tɑɑli yom yɑɑfɑ ngɑ nyɑize sɛ ndɑ bine fɔ.
À kɑɑ tɔ sɑɑ kɑ Yesu nɑ ngɑ meecine yom tɛ kɑ beeni, ɑ̀ bɑndɑ no ɑ̀ tunu zɑ Gɑlile lɑɑbu kɑ kpei Yude lɑɑbu hɑli Yudum isɑ bisɑntɛ.
Bɔrɔ bɑkɑrɑ nɑ ɑ̀ gɑnɑ. Nungu di mo ɑ̀ nɑ doorikom yom no bɑɑni.
Fɑrisi fɔndɔ bɔrɔ yom mo kɑɑ ɑ̀ dɔ kɑ ɑ̀ sui. Ǹ cii: À hɑlɑli bɔrɔ mɑ ngɑ wɛndɛ fee sɑbɑbu kulu kɑ ɑ̀ sɛ no?
Yesu tu ǹ sɛ kɑ cii: Wom nɑ Ikpɛ Sendɑ coo bɑ kɑ ɑ̀ cii sintine gɑɑ “Tɑkɑkɔ nɑ ǹ tɛ hɑibɔrɔ ndɑ weibɔrɔ”?
À cii: À sɛ no hɑibɔrɔ gɑ ngɑ bɑɑbɑ ndɑ ngɑ nyɑ nɑm kɑ dɔbu ngɑ wɛndɛ gɑɑ. Ǹ bɔrɔ hinkɑ di, ǹ kɑɑ tɛ gɑɑhɑm fɔlɔnku.”
Zɑngɑ yɑ no ǹ si tɛ ihinkɑ kpɛɛnɛ ɑmmɑ gɑɑhɑm fɔlɔnku. Ngɑ di sɛ no, hɛ kɑ Ikpɛ hɔ cɛrɛ gɑɑ bɔrɔ mɑ si ɑ̀ fee.
Cɔfɔ ǹ cii ɑ̀ sɛ: Ifɔ sɛ no Moisi no fɔndɔ no ǹ mɑ hije wiyom tirɑ no kɑ du kɑ wɛndɛ fee?
Yesu mo cii ǹ sɛ: Wom binesɛndɑ sɑbu sɛ no Moisi tu kɑ wom mɑ wom wɛndɛ yom fee. Ammɑ zɑ sintine ɑ̀ nɑ ci yɑ di.
A go cii wom sɛ mo, bɔrɔ kulu kɑ ɑ̀ gɑ ngɑ wɛndɛ fee, de ɑ̀ mɑnɑ ci zinɑ sɑbu sɛ, kɑ ɑfɔ ŋmɑni hiji ɑkpɛ go zinɑ. Bɔrɔ kɑ ɑ̀ nɑ weibɔrɔ kɑ ɑ̀ fee hiji, ɑkpɛ go zinɑ.
À coobɑɑbɑize yom mo cii ɑ̀ sɛ: De yɑ no kunye ndɑ wɛndɛ gɑme ɑ̀ si himɑ bɔrɔ mɑ hiji.
Ammɑ Yesu tu ǹ sɛ kɑ cii: Bɔrɔ kulu si hini kɑ sendi wɔne tɑ ɑmmɑ kɑlɑ beerem kɑ ǹ sɛ ǹ go kɑ ɑ̀ no.
Beerem goono kɑ ǹ hɑibɔrɔtɛrɛ bu. Yɑ no ǹ nɑ ǹ hɛi zɑ ǹ nyɑ yom gunde kunɑ. Beerem goono mo kɑ iburɑdɑm yom yɑ nɑ ǹ hɑibɔrɔtɛrɛ wi. Beerem goono kɑ ǹ nɑ ngei bɔm tɛ zɑngɑ bɔrɔ mɑntɑm yom bɛɛnɛ kpetɛrɛ sɑbu sɛ. Bɔrɔ kɑ ɑ̀ hini kɑ ɑ̀ tɑ, ɑ̀ mɑ ɑ̀ tɑ.
Ǹ kɑɑndɑ Yesu sɛ koo cɛnɑ yom zɑmɑ ɑ̀ mɑ kɑmbɛ dɛcɛ ǹ bɔm kɑ ɑduwɑ tɛ ǹ sɛ. Ammɑ coobɑɑbɑize yom di go kɑɑndɑkɔ yom yɑɑyɑ.
Ammɑ Yesu cii: Wɑ nɑm koo cɛnɑ yom mɑ kɑɑ ɑ dɔ. Wɑ si ǹ gɑnji zɑmɑ beerem zɑngɑ koo cɛnɑ yom wɔ, ǹ ŋmɔne no bɛɛnɛ kpetɛrɛ.
À nɑ kɑmbɛ dɛcɛ ǹ bɔm, cɔfɔ ɑ̀ gɑnɑ nodi.
Cɔfɔ bɔrɔ fɔ mɑɑni Yesu dɔ kɑ cii ɑ̀ sɛ: Coobɑɑbɑ hinno, hɛ hinno fɔ no yɑ tɛ kɑ du hundi kɑ ɑ̀ si beeni?
Yesu cii ɑ̀ sɛ: Ifɔ sɛ n go kɑ ɑ cɛɛ ihinno? Bɔrɔ si kɑ ɑ̀ ci ihinno kɑlɑ Bɔrɔ fɔlɔnku. Ngɑ yɑ ci Ikpɛ. Ammɑ de n go bɑɑ n mɑ huro hundi kɑ ɑ̀ si beeni kunɑ, kɑlɑ n mɑ meire yom gɑnɑ.
Bɔrɔ di cii ɑ̀ sɛ: Wɔ fɔ yom? Yesu cii ɑ̀ sɛ: “N mɑ si bɔrɔ wi. N mɑ si zinɑ. N mɑ si zee. N mɑ si tɛ tɑngɑri sɛdɑ.
N mɑ bɛɛrɛ tɛ n bɑɑbɑ ndɑ n nyɑ sɛ. N mɑ bɑɑ n gɔrɔkɑsine zɑngɑ n bɔm.”
Hɑiwɑsu di cii ɑ̀ sɛ: A nɑ nge yom di kulu gɑnɑ zɑ ɑ goono hɑiwɑsuize. Ifɔ yɑ gɑziɑ ɑ sɛ kpɛɛnɛ?
Yesu cii ɑ̀ sɛ: De n go bɑɑ n mɑ ci tɔɑntɛ, n mɑ kpei hɛ kulu kɑ n gundɑ neerɑ, kɑ noorɑ fɑrisi tɑlikɑ yom sɛ. N kɑɑ du hɑizici jisɑntɛ bɛɛnɛ kunɑ. N mɑ kɑɑ kɑ ɑ gɑnɑ mo.
Kɑ hɑiwɑsu di mɑɑ sendi ngɑ di cɔfɔ ɑ̀ dirɑ ndɑ binesɛrɛ zɑmɑ hɑibɑrikɑ no ɑ̀ gundɑ hɑli ǹ ci mɔsɔ.
Yesu bine cii ngɑ coobɑɑbɑize yom sɛ: Cimi no ɑ go cii wom sɛ, ɑ̀ gɑɑbu fɑ hɑibɑrikɑntɛ mɑ huro bɛɛnɛ kpetɛrɛ kunɑ.
A go cii wom sɛ mo kpɛɛnɛ kɑ ɑ̀ fɑɑlɑ yoo sɛ ɑ̀ mɑ bisɑ sɑnɑ fune kunɑ ndɑ hɑibɑrikɑntɛ mɑ huro Ikpɛ kpetɛrɛ kunɑ.
Kɑ ɑ̀ coobɑɑbɑize yom mɑɑ ngɑ di, mɑmɑci nɑ ǹ dii kɑlɑ kɑlɑ. Ǹ cii: Dee, mee yɑ hini kɑ du fɑɑbɑ dɑ?
Ammɑ Yesu nɑ ǹ gunɑ kɑ cii: Iburɑdɑm yom dɔ ngɑ di si hini kɑ tɛ, ɑmmɑ Ikpɛ dɔ hɛ kulu hini kɑ tɛ.
Piɛɛ mo tu ɑ̀ sɛ kɑ cii: Gunɑ, i nɑ hɛ kulu nɑm kɑ n gɑnɑ, hɛ fɔ i yom wɔ i kɑɑ du dɑ?
Yesu cii ǹ sɛ: Cimi no ɑ go cii wom sɛ, hɛ kulu tejɑndiyom gɑɑ hɛɛ Adɑmize, ɑ kɑɑ gɔrɔ ɑ kɑrigɑ deizɑkpɛ bɔm. Sɑɑ ngɑ di, wom kɑ wom no ɑ gɑnɑ, wom kɑɑ gɔrɔ kɑrigɑ wei cindi hinkɑ bɔm kɑ ciiti lsirɑilɑ dimi wei cindi hinkɑ sɛ.
Bɔrɔ kulu mo kɑ ɑ̀ nɑ fuu yom nɑm wɑlɑ ngɑ cɛɛnɛ yom ndɑ ngɑ bɛɛrɛ yom wɑlɑ weimɑ yom wɑlɑ bɑɑbɑ wɑlɑ nyɑ wɑlɑ wɛndɛ wɑlɑ koo yom wɑlɑ fɑri yom ɑ mɑɑ sɑbu sɛ, ɑkpɛ kɑɑ du ɑ̀ cine zɑngu. À kɑɑ hundi kɑ ɑ̀ si beeni mo tubu.
Ammɑ sintine bɔrɔ boobo kɑɑ ci kɔkɔrɔ bɑndɑ bɔrɔ yom. Kɔkɔrɔ bɑndɑ bɔrɔ yom mo kɑɑ ci sintine bɔrɔ yom.
Bɛɛnɛ kpetɛrɛ himɑ no zɑngɑ hundikpɛ kɑ ɑ̀ hunu susubɑ zɑ ndɑ hine kɑ gbeiteeri yom zingɑ ngɑ lɛzɛ̃ lɑmbu sɛ.
Hundikpɛɑ ndɑ gbeiteeri yom di sɑbɑ gɑɑnomɑize zɑɑri fɔ bɑnɑndi bɔm. À bɑndɑ ɑ̀ nɑ ǹ dɑm ngɑ lɑmbuɑ kunɑ.
Kɑ ɑ̀ hunu susubɑ guuru ɛgɑ kɑmbɛ ɑ̀ di bɔrɔ fɔ yom mo go cɛ hebu kunɑ kɔnu. Ǹ si hɛ fɔ kulu tɛ.
À cii ngei mo sɛ: Wom mo, wɑ kpei ɑ lɑmbu. A wom bɑnɑ hɛ kɑ ɑ̀ sɑbɑ.
Ǹ tunu kɑ kpei. À ye kɑ hunu zɑɑri bindi ndɑ wiciri guuru hinzɑ kɑmbɛ kpɛɛnɛ. À ye kɑ du bɔrɔ fɔ yom yɑ di.
À hunu kpɛɛnɛ wiciri guuru gu kɑmbɛ. À di bɔrɔ fɔ yom kɑ ǹ go cɛ hebu kunɑ kɔnu. À cii ǹ sɛ: Ifɔ sɛ wom go cɛ hɑnu kulu wom si hɛ fɔ kulu tɛ?
Ǹ cii ɑ̀ sɛ: Bɔrɔ fɔ kulu mɑnɑ i zɑɑ gbei sɛ no. À cii ǹ sɛ: Wom mo, wɑ kpei ɑ lɑmbu. Wom du hɛ kɑ ɑ̀ sɑbɑ.
Wiciri kɑmbu bɑ tɔ. Hundikpɛ di cii ngɑ nooru jisikɔ sɛ: Gbeiteeri yom di cɛɛ kɑ ǹ bɑnɑ. N mɑ sinti zɑ kɔkɔrɔ bɑndɑ bɔrɔ yom di gɑɑ kɑlɑ sintine bɔrɔ yom gɑɑ.
Sɑɑ kɑ beerem kɑ ǹ zɑɑ wiciri guuru gu kɑmbɛ di kɑɑ, ɑfɔ kulu du gɑɑnomɑize zɑɑri fɔ bɑnɑndi.
Kɑ sintine bɔrɔ yom di mo kɑɑ, ǹ tɑmmɑ ǹ gɑ ngei bɑnɑ kɑ bisɑ yɑ di. Ammɑ ngei mo gɑɑnomɑize zɑɑri fɔ bɑnɑndi no bɔrɔ fɔ kulu du.
Kɑ ǹ nɑ ǹ bɑnɑ yɑ di, cɔfɔ ǹ go gunugunu hundikpɛ di gɑɑ.
Ǹ cii: Kɔkɔrɔ bɑndɑ bɔrɔ yom wɔ guuru fɔ hinne no ǹ nɑ gbei tɛ. Ǹ nɑ ǹ sɑsɑbɑndi ndɑ i yom, i yom kɑ i nɑ hɑnu fɑrigɑ ndɑ ɑ̀ dunguɛ zɑɑ.
Ammɑ hundikpɛɑ tu kɑ cii ǹ ŋmɔne ɑfɔ sɛ: Kpɑɑsi, ɑ si ǹ zee. I sɑbɑ gɑɑnomɑize zɑɑri fɔ bɑnɑndi bɔm. À nɑ ci cimi no bɑ?
N ŋmɔne zɑɑ kɑ kpei, ni ndɑ kɔkɔrɔ bɑndɑ bɔrɔ yom wɔ no. A go bɑɑ yɑ bɑnɑ sɑrɑ fɔ.
À hɑlɑli ɑ sɛ yɑ tɛ hɛ kɑ ɑ go bɑɑ ndɑ ɑ ŋmɔne. À nɑ ci cimi no bɑ? A gomini tɛyom gɑɑ no, n bine futu bɑ?
Yɑ no kɔkɔrɔ bɑndɑ bɔrɔ yom kɑɑ ci sintine bɔrɔ yom. Sintine bɔrɔ yom mo kɑɑ ci kɔkɔrɔ bɑndɑ bɔrɔ yom. Ǹ go kɑ iboobo cɛɛ, ɑmmɑ bɔrɔ kɑ ǹ suubɑ si bɑ.
Sɑɑ kɑ Yesu go kpei Yerusɑlɛm wɑngɑrɑ, ɑ̀ kpeindɑ coobɑɑbɑize wei cindi hinkɑ di kɑmbu.
À cii ǹ sɛ: Gunɑ, i go ziji Yerusɑlɛm wɑngɑrɑ. Hɛɛ Adɑmize, ǹ gɑ ɑ dɑm gɑrɑndikɔ jinɑ yom ndɑ Moisi fɔndɑ cooɑndikɔ yom kɑmbɛ. Ǹ bine gɑ ɑ ciiti kɑ zeeri kɑ ɑ wi.
Ǹ gɑ ɑ dɑm dimi cindei kɑmbɛ. Ǹ kɑɑ dondɑ hɛɛ kɑ ɑ bulɑɑlɑ. Ǹ gɑ ɑ kɑnji. Jiribi hinzɑntɛ no ɑ kɑɑ tunu.
Zɑbɑdi koo yom nyɑ kɑɑ Yesu dɔ ndɑ ngɑ koo yom. À sɔmbu ɑ̀ jine kɑ ɑ̀ ŋmɑɑrɛ hɛ fɔ.
Yesu cii ɑ̀ sɛ: Ifɔ n go bɑɑ? Wei di cii ɑ̀ sɛ: N mɑ tu ɑ koo hinkɑ wɔ sɛ ǹ mɑ gɔrɔ, ɑfɔ n kɑmbɛŋmɑɑ gɑɑ, ɑfɔ mo n kɑmbɛwo gɑɑ n kpetɛrɛ kunɑ.
Ammɑ Yesu tu kɑ cii: Wom si bei hɛ kɑ wom go ŋmɑɑrɛ. Tɑɑbi kɑ ɑ bɑ hɑm, wom hini kɑ ɑ̀ hɑm bɑ? Mirɑndiyom kɑ ɑ bɑ du, wom hini kɑ du ɑ̀ bɑ? Ǹ cii ɑ̀ sɛ: I hini.
Yesu cii ǹ sɛ: Cimi no, wom gɑ ɑ tɑɑbi hɑm. Mirɑndiyom kɑ ɑ bɑ du, wom kɑɑ du ɑ̀. Ammɑ ɑ kɑmbɛŋmɑɑ ndɑ ɑ kɑmbɛwo gɑɑ gɔrɛ di ɑ̀ mɑnɑ ci ɑ dɔ no ɑ̀ hunu. Ammɑ beerem kɑ ǹ sɛ ɑ Bɑɑbɑ nɑ ɑ̀ hinsɑ, ǹ ŋmɔne no.
Kɑ coobɑɑbɑize wei di mɑɑ ngɑ di cɔfɔ ǹ bine tɔ ihinkɑ di sɛ.
Ammɑ Yesu nɑ ǹ kulu cɛɛ kɑ cii: Wom bei kɑ dimi cindei hinikpɛ yom go kɑ ngei dɑbɑri cɛbɛ dimi cindei bɔm. Gɑɑbikoni yom mo go kɑ ngei dɑbɑri cɛbɛ ǹ bɔm.
Ammɑ ɑ̀ si ci yɑ di wom gɑme. Bɔrɔ kulu kɑ ɑ̀ go bɑɑ ngɑ mɑ ci ibeeri wom kunɑ, ɑkpɛ mɑ ci wom gbeiize.
Bɔrɔ kulu kɑ ɑ̀ go bɑɑ ngɑ mɑ ci jinɑ wom kunɑ kɑlɑ ɑkpɛ mɑ ci wom sɛ tɑm.
Hɛɛ Adɑmize, yɑ nɑ kɑɑ bɔrɔ mɑ tɑmtɛrɛ ɑ sɛ. Ammɑ ɑ kɑɑ no yɑ tɑmtɛrɛ kɑ ɑ hundi no beerem sɛ. A kɑɑ no yɑ ci fɑnsɑ hɛ jɑmɑ guribi.
Sɑɑ kɑ Yesu go hunu Yeriko kpɑɑrɑ, jɑmɑ bɑkɑrɑ nɑ ɑ̀ gɑnɑ.
Cɔfɔ dɑnɑm hinkɑ fɔ mo go gɔrɔ fɔndɑ hɑngɑ gɑɑ. Ǹ mɑɑ ǹ cii Yesu go bisɑ. Cɔfɔ ǹ kuwɑ kɑ cii: E Kpe, ni Dɑfidi ize, n mɑ suuji cɛbɛ i sɛ.
Jɑmɑ di deeni ǹ gɑɑ kɑ cii ǹ mɑ dɛnjɛ. Ammɑ ǹ go kuwɑ ndɑ gɑɑbi kɑ tɔntɔnu. Ǹ cii: E Kpe, ni Dɑfidi ize, n mɑ suuji cɛbɛ i sɛ.
Yesu cɛ kɑ ǹ cɛɛ. À cii: Ifɔ no wom go bɑɑ yɑ tɛ wom sɛ?
Ǹ cii ɑ̀ sɛ: Kpe i go bɑɑ no i moo yom wɔ mɑ feeri.
Sisibi nɑ Yesu dii. A nɑ ǹ moo yom hɑmɑ. Mɑɑsɑ mɑɑsɑ ǹ tɛ moo. Ǹ nɑ Yesu gɑnɑ.
Sɑɑ kɑ ǹ mɑɑni Yerusɑlɛm wɑngɑrɑ ǹ tɔ Betɑfɑji kpɑɑrɑ tondi kuku fɔ dɔ kɑ ǹ cii ɑ̀ sɛ Olibe zugu. Yesu nɑ coobɑɑbɑize hinkɑ dɔntɔm.
À cii ǹ sɛ: Wom mɑ kpei kpɑɑrɑ wɔ kɑ ɑ̀ goono wom jine. Mɑɑsɑ mɑɑsɑ wom kɑɑ di fɑrikɑ nyɑ fɔ kɑ ɑ̀ goono hɔɑntɛ ndɑ binci hɑiwɑsu fɔ. Wom mɑ ǹ feeri kɑ kɑɑndei ɑ sɛ.
De bɔrɔ fɔ nɑ hɛ fɔ cii wom sɛ, wom mɑ cii Kpe yɑ gundɑ ǹ murɑdu. À gɑ ǹ yeti ɑkpɛ sɛ ndɑ wɑɑsi.
Ngɑ di kulu tɛ zɑmɑ hɛ kɑ ɑndebi cii mɑ tɔ sɛ. À cii:
Wɑ cii Sionɑ koo hundiyo sɛ: Gunɑ, n Kpe go kɑɑ n dɔ. Bɔrɔ bɑɑnɔ no. À goono fɑrikɑ bɔm, fɑrikɑ binci hɑiwɑsu bɔm.
Coobɑɑbɑize yom di kpei kpɑɑrɑ di. Ǹ tɛ zɑngɑ Yesu nɑ ǹ no fɔndɔ ǹ mo tɛ.
Ǹ kɑɑndɑ fɑrikɑ nyɑ di ndɑ binci hɑiwɑsu di kɑ ngei jiine yom dɛcɛ ǹ bɔm. Yesu kɑɑru fɑrikɑ binci hɑiwɑsu bɔm.
Jɑmɑ di kunɑ bɔrɔ boobo go kɑ ngei jiine yom dɑɑru fɔndɑ bɔm. Afɔ yom mo go tuuri kɔsu yom pɑti ko kɑ ǹ dɑɑru fɔndɑ bɔm.
Jɑmɑ mo goono jine ko kpei. Jɑmɑ goono ɑ̀ bɑndɑ mo. Ǹ kulu go kuwɑ ko cii: “I go kɑ n sifɑ, Dɑfidi Ize. Bɑrikɑkpɛ no Bɔrɔ kɑ ɑ̀ go kɑɑ Kpe mɑɑ gɑɑ. I go kɑ Ikpɛ sifɑ, Ikpɛ kɑ ɑ̀ goono bɛɛnɛ hɑli sɑmɑu.”
Kɑ ɑ̀ go huro Yerusɑlɛm, wɑngɑrɑ di kulu lɑɑkɑli tunu kɑ cii: Mee no bɔrɔ kpɛ?
Jɑmɑ bɑkɑrɑ go cii: Yesu wɔ ɑndebi no, wɔ kɑ ɑ̀ hunu Nɑzɑrɛtu kpɑɑrɑ Gɑlile lɑɑbu.
Yesu huro Ikpɛ bɛɛrɑndiyom dɔ. À nɑ neerɑkɔ yom ndɑ deikɔ yom gɑɑrɛ ǹ mɑ hunu Ikpɛ bɛɛrɑndiyom dɔ. À nɑ nooru bɑrimekɔ yom tɑbulu yom ndɑ gutu neerɑkɔ yom citɑ yom hɑngɑsɑndi.
A cii ǹ sɛ Ikpɛ Sendi hɑntumɑntɛ go cii: “Ǹ gɑ ɑ gɔrɛ dɔ cɛɛ no ɑduwɑ tɛyom dɔ”. Ammɑ wom wɔ, wom nɑ ɑ̀ tɛ lɔkɔ zee yom ŋmɔne.
Dɑnɑm yom ndɑ sumbɑrikɔ yom kɑɑ Yesu dɔ Ikpɛ bɛɛrɑndiyom dɔ. À nɑ ǹ kulu no bɑɑni.
Ammɑ gɑrɑndikɔ jinɑ yom ndɑ Moisi fɔndɑ cooɑndikɔ yom di mɑmɑci yom kɑ ɑ̀ tɛ. Ǹ mɑɑ koo yom mo kɑ ǹ go jinde zɑɑ Ikpɛ bɛɛrɑndiyom dɔ ko cii: I go kɑ n sifɑ Dɑfidi Ize. À gɑɑ no, ǹ bine tɔ.
Ǹ cii Yesu sɛ: N go mɑɑ hɛ kɑ koo yom wɔ go cii bɑ? Yesu tu ǹ sɛ kɑ cii: Oò, ɑ go mɑɑ. Wom nɑ wɔne coo bɑ? Koo cɛnɑ yom ndɑ nɑnɑndi yom mee gɑɑ no, ǹ nɑ sifɑyom gɔrɛndi.”
Cɔfɔ Yesu nɑ ǹ nɑm kɑ hunu wɑngɑrɑ di kunɑ. À kpei Betɑni kpɑɑrɑ kɑ kɑni nodi.
Susubɑ kɑ ɑ̀ go ye wɑngɑrɑ di kunɑ ɑ̀ mɑɑ hɛrɛɛ.
Cɔfɔ ɑ̀ di jee nyɑ fɔ fɔndɑ jɛrɛ gɑɑ. À kpei ɑ̀ dɔ, ɑmmɑ ɑ̀ mɑnɑ di hɛ fɔ kulu ɑ̀ gɑɑ kɑlɑ kɔsu. Cɔfɔ ɑ̀ cii ɑ̀ sɛ: Ize bɑ ɑfɔ mɑ si tɛ n gɑɑ pɑi. Mɑɑsɑ mɑɑsɑ jee nyɑ di kɔgu.
Mɑmɑci nɑ coobɑɑbɑize yom dii. Ǹ cii: Mɛtɛ mɑɑsɑ mɑɑsɑ jee nyɑ di kɔgu dɑ?
Yesu tu ǹ sɛ kɑ cii: Cimi no, ɑ go cii wom sɛ, de wom gundɑ nɑɑne, wom si siikɑ mo, ɑ̀ nɑ ci hɛ kɑ ɑ̀ tɛ jee nyɑ wɔ sɛ hinne no wom kɑɑ tɛ. Ammɑ bɑ wom bumbum, de wom cii tondi kuku wɔ sɛ, gɑnɑ kɑ kɑm buulɑ wɔ kunɑ, dom ɑ̀ kɑɑ tɛ.
Hɛ kulu mo kɑ wom go ŋmɑɑrɛ ɑduwɑ kunɑ, de wom go nɑɑne, wom kɑɑ du ɑ̀.
Yesu huro Ikpɛ bɛɛrɑndiyom dɔ. Sɑɑ kɑ ɑ̀ go cooɑndi gɑrɑndikɔ jinɑ yom ndɑ mɑrgɑ hɑikusu yom kɑɑ ɑ̀ dɔ. Ǹ nɑ ɑ̀ hã: Hini fɔ no n go hɛ yom wɔ tɛ ndɑ? Mee yɑ nɑ n no hini wɔ?
Yesu tu ǹ sɛ kɑ cii: Hɛɛ mo, ɑ wom hã hɛ fɔ. De wom nɑ ɑ̀ cii ɑ sɛ, hɛɛ mo yɑ cii wom sɛ hini kɑ ɑ go hɛ yom wɔ tɛ ndɑ.
Mirɑndiyomɑ kɑ Yohɑnnɑ tɛ, mɑni no ɑ̀ hunu, Ikpɛ dɔ no dee wɑlɑ iburɑdɑm yom dɔ no? Cɔfɔ ǹ sendi cɛrɛ gɑme kɑ cii: De i cii Ikpɛ dɔ no ɑ̀ hunu, ɑ̀ kɑɑ cii i sɛ yɑ di gɑɑ, ifɔ sɛ no wom mɑnɑ ɑ nɑɑne?
Ammɑ de i cii iburɑdɑm yom dɔ no ɑ̀ hunu jɑmɑ wɔ no i go hɑmburu zɑmɑ ǹ kulu tɑbɑi Yohɑnnɑ yɑ ɑndebi no.
Ǹ tu Yesu sɛ kɑ cii: I si bei. Yesu cii ǹ sɛ: Yɑ no hɛɛ mo, ɑ si cii wom sɛ hini kɑ ɑ go hɛ yom di tɛ ndɑ.
Ammɑ mɛtɛ no wɔne himɑ wom sɛ? Bɔrɔ fɔ yɑ gundɑ koo hɑibɔrɔ hinkɑ. À kɑɑ sintinɑ dɔ kɑ cii ɑ̀ sɛ: A koo, hunkunɑ n mɑ kpei gbei tɛ ɑ lɑmbu kunɑ.
Koo di tu ɑ̀ sɛ kɑ cii: A si kpei. Ammɑ ɑ̀ bɑndɑ kɑ ɑ̀ tuubi, ɑ̀ kpei.
Bɑɑbɑ kɑɑ ihinkɑntɛ di mo dɔ. À cii ngɑ mo sɛ yɑ di. Koo di mo tu ɑ̀ sɛ kɑ cii. A kpei, bɑɑbɑ. Ammɑ ɑ̀ mɑnɑ kpei.
Ǹ bɔrɔ hinkɑ di kunɑ, mee yɑ nɑ bɑɑbɑ di binebɑɑ tɛ? Ǹ cii ɑ̀ sɛ: Sintine bɔrɔ di. Yesu cii ǹ sɛ: Cimi no ɑ go cii wom sɛ, ɑlikɑsi tɑkɔ yom ndɑ weikuru yom go wom jinɑ Ikpɛ kpetɛrɑ kunɑ.
Yohɑnnɑ kɑɑ no wom dɔ cɛyom susu fɔndɔ kunɑ. Wom mɑnɑ ɑ̀ cimɑndi. Ammɑ ɑlikɑsi tɑkɔ yom ndɑ weikuru yom nɑ ɑ̀ cimɑndi. Wom mo, kɑ wom di ngɑ di, ndɑ ɑ̀ kulu wom mɑnɑ tuubi kɑ ɑ̀ cimɑndi.
Wɑ mɑɑ yɑɑse wɔne mo kpɛɛnɛ. Hundikpɛ fɔ yɑ goono kɑ ɑ̀ nɑ lɛzɛ̃ tuuri yom tilɑm. À nɑ ǹ kɑkɑ. À nɑ guusu fɔ fɑnsi lɛzɛ̃ hɑri kɑnkɑmyom sɛ. À no tɑndɑ fɔ mo tɛ. À nɑ lɑmbuɑ dɑm hɑifɑri yom kɑmbɛ kɑ nɑɑru. À kpei lɑɑbu ŋmɑni.
Sɑɑ kɑ tuuriize kɔsuyom wɑtɛ tɔ, ɑ̀ nɑ ngɑ bɑnyɑ yom dɔntɔm hɑifɑri di yom dɔ ǹ mɑ ngɑ lɛzɛ̃ize yom zɑɑ.
Hɑifɑri yom di nɑ ɑ̀ bɑnyɑ yom di dii. Ǹ nɑ ɑfɔ bulɑɑlɑ. Ǹ nɑ ɑfɔ wi. Ǹ nɑ ɑfɔ mo cetu cetu ndɑ tondi yom.
Hundikpɛɑ ye kɑ bɑnyɑ fɔ yom mo dɔntɔm kɑ ǹ bɑ kɑ bisɑ sintine ŋmɔne yom di. Hɑifɑri yom di tɛ ngei mo sɛ yɑ di.
Ammɑ kɔkɔrɔ bɑndɑ, ɑ̀ nɑ ngɑ koo dɔntɔm ǹ dɔ kɑ cii: Ǹ kɑɑ bɛɛrɛ tɛ ɑ koo sɛ.
Ammɑ kɑ hɑifɑri yom di koo di, ǹ cii cɛrɛ sɛ: Bɔrɔ wɔne yɑ ci tubukɔɑ. Wɑ kɑɑ i mɑ ɑ̀ wi. Tubuɑ mɑ ci i ŋmɔne.
Cɔfɔ ǹ nɑ ɑ̀ dii kɑ cetu lɑmbuɑ bɑndɑ kɑ ɑ̀ wi.
To. Sɑɑ kɑ hundikpɛɑ kɑɑ, ifɔ no ɑ̀ kɑɑ tɛ hɑifɑri yom di sɛ?
Beerem cii ɑ̀ sɛ: À mɑ wiyom futu tɛ bɔrɔ lɑlɔ yom wɔ sɛ kɑ hɑifɑri teji yom zɑɑ ngɑ lɑmbuɑ sɛ. Beerem wɔ gɑ ɑ̀ tuuriize yom kɔsu kɑ ɑ̀ no ɑ̀ sɛ sɑɑ kɑ ǹ nini. Yesu cii ǹ sɛ: Ikpɛ Sendi hɑntumɑntɛ yom cii:
“Tondi kɑ fuu cinikɔ yom hungu, ngɑ yɑ ci mimbɑri cire tondi sintine. Zɑ Kpe dɔ no wɔne hunu. A tɛ mɑmɑci mo i moo yom sɛ.” Wom nɑ ngɑ di coo bɑ?
À sɛ no, ɑ go cii wom sɛ kɑ Ikpɛ kpetɛrɛ wɔ, ǹ gɑ ɑ̀ gɑnɑndi wom gɑɑ kɑ ɑ̀ no dimi fɔ sɛ kɑ ɑ̀ kɑɑ gbei tɛ ndɑ zɑngɑ ɑ̀ himɑ.
Bɔrɔ kulu kɑ ɑ̀ kɑm tondi wɔ bɔm, ɑkpɛ tutubu no. Ammɑ bɔrɔ kɑ ɑ̀ bɔm tondɑ kɑm mo, tondɑ gɑ ɑkpɛ fufu no.
Sɑɑ kɑ gɑrɑndikɔ jinɑ yom ndɑ Fɑrisi fɔndɔ bɔrɔ yom mɑɑ yɑɑse yom di, ǹ go bei ngei gɑɑ no ɑ̀ go sendi.
Ǹ go ceeci ngei mɑ ɑ̀ dii ɑmmɑ ǹ go hɑmburu jɑmɑ zɑmɑ beerem go tɑbɑi Yesu yɑ ɑndebi no.
Yesu tu ǹ sɛ ndɑ yɑɑse yom kpɛɛnɛ.
À cii: Bɛɛnɛ kpetɛrɛ himɑ mo zɑngɑ gɑndɑkpɛ fɔ kɑ ɑ̀ go hije tɛ ngɑ koo sɛ.
À nɑ ngɑ bɑnyɑ yom dɔntɔm ǹ mɑ kpei beerem cɛɛ ǹ mɑ kɑɑ hije di dɔ ɑmmɑ beerem hungu kɑ kɑɑ.
À nɑ bɑnyɑ fɔ yom mo dɔntɔm kpɛɛnɛ kɑ cii: Wɑ cii beerem kɑ ɑ nɑ ǹ cɛɛ di sɛ: Gunɑ, ɑ nɑ ŋmɑɑri tɛ. A nɑ hɑuyeji yom ndɑ memunu nɑɑsɔ yom wi. À nɑ hɛ kulu sɔlu kɔ. Wɑ kɑɑ hijɑ dɔ.
Ammɑ ngei wɔ mɑnɑ ɑ̀ dɑm hɛ fɔ. Ǹ nɑ ngei kpeiyom tɛ. Afɔ kpei ngɑ fɑri. Afɔ mo kpei ngɑ tenku.
Afɔ yom mo nɑ bɑnyɑ yom dii kɑ ǹ woo. Ǹ nɑ ǹ wi.
Kɑ gɑndɑkpɛ di mɑɑ ngɑ di, cɔfɔ ɑ̀ bine tɔ hɑli ɑ̀ futu. À nɑ ngɑ wɑngɑri yom dɔntɔm Ǹ yom di wi kɑ ǹ wɑngɑrɑ di kulu tɔnu.
Bine ɑ̀ cii ngɑ bɑnyɑ yom sɛ: Hijɑ sɔlu kube ɑmmɑ beerem kɑ ɑ nɑ ǹ cɛɛ, ǹ mɑnɑ tɔ.
Ngɑ di sɛ, wɑ kpei dɛbɛ yom bɔm, bɔrɔ kulu kɑ wom di wom mɑ ɑ̀ cɛɛ hijɑ dɔ.
Bɑnyɑ yom di hunu kɑ kpei dɛbɛ yom bɔm. Ǹ nɑ beerem kulu kɑ ǹ di cɛɛ kɑ meigu zɑ ilɑlɔ yom hɑli ihinno yom. Hije fuuɑ tɔ ndɑ bɔrɔ.
Gɑndɑkpɛɑ huro kɑ gunɑ beerem kɑ ǹ go ŋmɑɑ. À di bɔrɔ fɔ nungu di kɑ ɑ̀ mɑnɑ hije kpɛ dɑm.
Cɔfɔ ɑ̀ cii ɑ̀ sɛ: Kpɑɑsi, mɛtɛ n tɛ kɑ huro nee, n sindɑ hije kpɛ? Ammɑ bɔrɔ di mɑnɑ mee feeri kɑ sendi.
Gɑndɑkpɛ di cii gbeiize yom di sɛ: Wɑ ɑ̀ hɔ cee ndɑ kɑmbɛ kɑ zɑɑ. Wɑ ɑ̀ cetu tɛrɛ kube kunɑ. Nungu di no hɛ̃ni ndɑ hinje kɑɑmɑyom goono.
Ǹ go kɑ iboobo cɛɛ ɑmmɑ bɔrɔ kɑ ǹ suubɑ si bɑ.
Fɑrisi fɔndɔ bɔrɔ yom kpei sɑwɑrɑ kɑ ngei mɑ Yesu hiri ɑ̀ sendi yom gɑɑ.
Ǹ nɑ ngei coobɑɑbɑize yom ndɑ Hirodu bɑndɑ bɔrɔ yom dɔntɔm ɑ̀ dɔ kɑ cii: Coobɑɑbɑ, i bei kɑ ni yɑ ci cimikpɛ. N go beerem cooɑndi Ikpɛ fɔndɑ bɔm ndɑ cimi. N sindɑ bɑɑbɑɑ. N si iburɑdɑm yom tɑkɑri gunɑ.
Ngɑ di sɛ, cii i sɛ hɛ kɑ ɑ̀ himɑ n sɛ. À hɑlɑli bɔrɔ mɑ ɑlikɑsi bɑnɑ Kɑisɑ sɛ bɑ wɑlɑ ɑ̀ mɑnɑ hɑlɑli?
Zɑ kɑ Yesu bei hɑnyɑ fute kɑ ǹ gundɑ, ɑ̀ cii: Ifɔ sɛ no wom go kɑ ɑ bubure, munɑfici yom?
Wɑ ɑ cɛbɛ ɑlikɑsi wɔkɔkɔize fɔ. Ǹ kɑɑndɑ ɑ̀ sɛ dinɑri wɔkɔkɔize fɔ kɑ ɑ̀ cɛbɛ.
Cɔfɔ ɑ̀ cii ǹ sɛ: Mee bɔm no ǹ tɛ nooru wɔ gɑɑ ndɑ jeeri wɔ?
Ǹ cii ɑ̀ sɛ: Kɑisɑ ŋmɔne no. Yesu cii ǹ sɛ: Ngɑ di sɛ, wɑ Kɑisɑ hɛ yom no Kɑisɑ sɛ. Wɑ Ikpɛ hɛ yom mo no Ikpɛ sɛ.
Kɑ ǹ mɑɑ yɑ di, cɔfɔ mɑmɑci nɑ ǹ dii. Ǹ nɑ Yesu nɑm kɑ dirɑ.
Hɑnu ngɑ di no, Sɑdusi fɔndɔ bɔrɔ yom kɑ ǹ go cii bukɔ tunondiyom si, ǹ kɑɑ Yesu dɔ. Ǹ nɑ ɑ̀ hã kɑ cii:
Coobɑɑbɑ, Moisi cii de bɔrɔ fɔ kɑ ɑ̀ mɑnɑ du hɛiyom bu, ɑ̀ cɛɛnɛ mɑ ɑ̀ wɛndɛ hiji kɑ hɛi ndɑ, bukɔɑ sɛ.
Cɛɛnɛ ndɑ bɛɛrɛ iye goono i kunɑ. Sintinɑ hiji. À bu, ɑ̀ mɑnɑ hɛi. À nɑ ngɑ wɛndɑ nɑm ngɑ cɛɛnɛ sɛ.
Ihinkɑntɛ di ndɑ ihinzɑntɛ mo tɛ yɑ di kɑlɑ iyɑntɛ gɑɑ.
Ǹ kulu bɑndɑ, weibɔrɔ di mo bu.
Tunɑndiyom hine, bɔrɔ iye di kunɑ, mee wɛndɛ no zɑmɑ ǹ kulu nɑ ɑ̀ zɑɑ wɛndɛ?
Yesu tu ǹ sɛ kɑ cii: Wom go dɛrɛ fɑ kɑ wom si fɑhɑm ndɑ Ikpɛ Sendi hɑntumɑntɛ yom ndɑ Ikpɛ dɑbɑri.
Bukɔei tunɑndiyom hine, ǹ si hiji, ǹ si hijɑndi. Ammɑ beerem bo goono zɑngɑ Ikpɛ dɔntɔneize yom kɑ ǹ goono bɛɛnɛ kunɑ.
Ammɑ kɑ simbɑ ndɑ bukɔei tunɑndiyom, Ikpɛ cii:
“Hɛɛ wɔ, hɛɛ yɑ ci Abulɛmɑ ŋmɔne Ikpɛ, Isɑɑkɑ ŋmɔne Ikpɛ ndɑ Yɑkɔfu ŋmɔne Ikpɛ”. Wom no ngɑ di coo bɑ? Ikpɛ mɑnɑ ci bukɔei ŋmɔne Ikpɛ ɑmmɑ bɑhunɑ yom ŋmɔne no.
Kɑ jɑmɑ di mɑɑ ngɑ di, mɑmɑci nɑ ǹ dii ndɑ ɑ̀ cɛbɛ yom di.
Ammɑ kɑ Fɑrisi fɔndɔ bɔrɔ yom mo mɑɑ Yesu nɑ Sɑdusi fɔndɔ bɔrɔ yom mee hɔ, ǹ meigu dɔ fɔ.
Ǹ kunɑ ɑfɔ kɑ ɑ̀ ci Moisi fɔndɑ beikɔ fɔ nɑ ɑ̀ hã kɑ bubure.
À cii: Coobɑɑbɑ, wɔ fɔ yɑ ci meire bɑmbɑtɑ Moisi fɔndɑ kunɑ?
Yesu cii ɑ̀ sɛ: N mɑ bɑɑ Kpe n ŋmɔne Ikpɛ ndɑ n bine kulu ndɑ n hundi kulu ndɑ n lɑsɑbu kulu”.
Ngɑ di yɑ meire beeri. Ngɑ di mo yɑ ci meire sintine.
Ihinkɑntɛ mo himɑ meire di kɑ ɑ̀ cii: “N mɑ bɑɑ n gɔrɔkɑsine zɑngɑ n bɔm”.
Meire hinkɑ wɔ bɔm nɑ Moisi fɔndɑ kulu ndɑ ɑndebi yom sendi yom kulu go kɔtɔ.
Ammɑ zɑ Fɑrisi fɔndɔ bɔrɔ yom go meigu, Yesu nɑ ǹ hã kɑ cii:
Ifɔ no Mɛsiyɑ himɑ wom sɛ? Mee ize no? Ǹ cii ɑ̀ sɛ: Dɑfidi ize no.
Yesu mo cii ǹ sɛ: Mɛtɛ no Dɑfidi nɑ ɑ̀ cɛɛ Kpe, Biyɑ Hɑlɑɑlɑ kunɑ kɑ cii:
Kpe cii ɑ Kpeɑ sɛ, n mɑ gɔrɔ ɑ kɑmbɛŋmɑɑ gɑɑ hɑli yɑ n ŋmɔne ibɛrɛ yom tɛ n cee yom dɛcɛyom dɔ.
De Dɑfidi go kɑ ɑ̀ cɛɛ Kpe, mɛtɛ ɑ̀ tɛ kɑ ci ɑ̀ Ize?
Bɑ bɔrɔ fɔ mɑnɑ hini kɑ tu ɑ̀ sɛ bɑ sendi kpɛsɛ fɔ. Zɑ hɑnu ngɑ di mo no bɔrɔ kulu hɑmburu ndɑ ɑ̀ hãyom.
Yesu sendi jɑmɑ di sɛ ndɑ ngɑ coobɑɑbɑize yom sɛ kɑ cii:
Moisi fɔndɑ cooɑndikɔ yom ndɑ Fɑrisi fɔndɔ bɔrɔ yom go gɔrɔ Moisi nungu kunɑ.
Ngɑ di sɛ, hɛ yom kulu kɑ ǹ cii wom sɛ, wɑ ǹ jɛ kɑ ǹ tɛ. Ammɑ wɑ si tɛ ndɑ zɑngɑ ǹ tɛgbei yom goono ndɑ, zɑmɑ ngei wɔ go cii no ɑmmɑ ǹ si tɛ.
Ǹ go jɛrɔ timɔ hɔ kɑ ɑ̀ zɑɑyom gɑɑbu kɑ dɛcɛ beerem jɛsɛ bɔm. Ammɑ ǹ si bɑ kɑ ngei kɑmbeize fɔ dɑm kɑ jɛrɔɑ zinji.
Ǹ go kɑ ngei gbei yom kulu tɔ no beerem mɑ di sɛ. Ǹ go tirɑize beeri yom kɑ ɑyɑ yom goono ǹ kunɑ dɑm. Ǹ go kɑ ngei kpɛ hɑngɑ tɑɑlɑm hɛɑndi kɑ tɔntɔnu.
Jine gɔrɛ dɔ bɛɛrɛkpɛ no ǹ go bɑɑ jingɑru ŋmɑɑyom dɔ. Ǹ go bɑɑ jine gɔrɛ dɔ bɛɛrɛkpɛ Yuifu yom mɑrgɑ fuu yom kunɑ.
Ǹ go bɑɑ mo no beerem mɑ cini kɑ ngei fɔɔ hebu bɑtumɑ yom kunɑ. Ǹ go bɑɑ mo beerem mɑ ngei cɛɛ Coobɑɑbɑ, Coobɑɑbɑ.
Ammɑ wom wɔ, wom mɑ si tu ǹ mɑ wom cɛɛ cɛbɛkɔ zɑmɑ Bɔrɔ fɔlɔnku hinne yɑ ci wom Cɛbɛkɔ, ngɑ yɑ ci Mɛsiyɑ. Wom wɔ, wom kulu nyɑize yom no.
Wom mɑ si bɔrɔ fɔ kulu cɛɛ bɑɑbɑ hɑndunyɑ wɔ kunɑ zɑmɑ Bɔrɔ fɔlɔnku hinne yɑ ci wom Bɑɑbɑ. Ngɑ yɑ ci wɔ kɑ ɑ̀ goono bɛɛnɛ.
Wom mɑ si tu mo ǹ mɑ cii wom sɛ cɛbɛkɔ yom zɑmɑ Bɔrɔ fɔlɔnku hinne yɑ ci wom cɛbɛkɔ, ngɑ yɑ ci Mɛsiyɑ.
Ammɑ wom kunɑ bɔrɔ kulu kɑ ɑ̀ beeri kɑ bisɑ wom kulu, ngɑ yɑ kɑɑ ci wom gbeiize.
Bɔrɔ kulu kɑ ɑ̀ nɑ ngɑ bɔm bɛɛrɑndi ǹ gɑ ɑ̀ yeti gɑndɑ. Bɔrɔ kulu mo kɑ ɑ̀ go kɑ ngɑ bɔm yeti gɑndɑ, ǹ gɑ ɑ̀ bɛɛrɑndi.
Ammɑ kɑito wom, Moisi fɔndɑ cooɑndikɔ yom ndɑ Fɑrisi fɔndɔ bɔrɔ yom, munɑfici yom. Wom go bɛɛnɛ kpetɛrɛ dɑɑbu beerem sɛ. Wom si huro wom bumbum, wom si nɑm beerem kɑ ǹ bɑ huro mo sɛ ǹ mɑ huro.
Kɑito wom, Moisi fɔndɑ cooɑndikɔ yom ndɑ Fɑrisi fɔndɔ bɔrɔ yom, wom munɑfici yom. Wom go tɛku ndɑ gɑndɑ yɑɑli kɑ du bɑ bɔrɔ fɔlɔnku kɑ bɛrɛ. Sɑɑ kɑ ɑkpɛ bɛ, wom go kɑ ɑ̀ tɛ nungu kɑ ǹ go hɑnyɑ futu yom bɔnɑndi ŋmɔne ize ce hinkɑ kɑ bisɑ wom.
Kɑito wom, dɑnɑm yom kɑ ǹ go dɑnɑm yom cendi. Wom go cii bɔrɔ kulu kɑ ɑ̀ ze ndɑ Ikpɛ Nungu Hɑlɑɑlɑ, ɑ̀ nɑ ci hɛ fɔ. Ammɑ bɔrɔ kulu kɑ ɑ̀ ze ndɑ Nungu Hɑlɑɑlɑ di wurɑ, ɑ̀ ze di gɑ ɑ̀ dii.
Sɑmu yom ndɑ dɑnɑm yom no wom bɑrɑ. Ǹ kunɑ wɔ fɔ yɑ beeri ndɑ ɑfɔ, wurɑ no de wɑlɑ Ikpɛ Nungu Hɑlɑɑlɑ kɑ ɑ̀ go wurɑ di hɑlɑɑlɑndi no?
Wom go cii bɔrɔ kulu kɑ ɑ̀ ze ndɑ gɑrɑndi bɑndɑ tɑndɑ, ɑ̀ nɑ ci hɛ fɔ. Ammɑ bɔrɔ kulu kɑ ɑ̀ ze ndɑ gɑrɑndɑ kɑ ɑ̀ goono gɑrɑndi bɑndɑ tɑndɑ bɔm, ɑ̀ ze di gɑ ɑ̀ dii.
Sɑmu yom ndɑ dɑnɑm yom no wom bɑrɑ. Ǹ kunɑ wɔ fɔ yɑ beeri ndɑ ɑfɔ, hɛ kɑ ɑ̀ gɑɑ ǹ gɑrɑndi no dee wɑlɑ gɑrɑndi bɑndɑ tɑndɑ no kɑ ɑ̀ go gɑrɑndi hɛ hɑlɑɑlɑndi?
Ngɑ di sɛ, bɔrɔ kɑ ɑ̀ ze ndɑ gɑrɑndi bɑndɑ tɑndɑ, ɑkpɛ ze ndɑ hɛ kulu kɑ ɑ̀ goono ɑ̀ bɔm mo.
Bɔrɔ kɑ ɑ̀ ze ndɑ Ikpɛ Nungu Hɑlɑɑlɑ, ɑkpɛ ze ndɑ wɔ kɑ ɑ̀ go gɔrɔ ɑ̀ kunɑ mo.
Bɔrɔ kɑ ɑ̀ ze ndɑ bɛɛnɛ mo ɑ̀ go ze ndɑ Ikpɛ kɑrigɑ noyɑ ndɑ wɔ kɑ ɑ̀ go gɔrɔ ɑ̀ bɔm.
Kɑito wom, Moisi fɔndɑ cooɑndikɔ yom ndɑ Fɑrisi fɔndɔ bɔrɔ yom, munɑfici yom. Wom go gɑbu ndɑ mɑɑri ndɑ yɑzi yom zɑkɑ. Ammɑ wom go fɔndɑ ŋmɔne hɛ beeri yom nɑm zɑngɑ cɛyom susu ndɑ suuji ndɑ nɑɑne. Nge yom yɑ himɑ wom mɑ tɛ dom, ɑmmɑ wom mɑ si zɑkɑ di mo nɑm.
Wom dɑnɑm yom kɑ wom go dɑnɑm yom cendi, wom go filifiliwɑ sɔgu kɑ yoo gonu.
Kɑito wom, Moisi fɔndɑ cooɑndikɔ yom ndɑ Fɑrisi fɔndɔ bɔrɔ yom, munɑfici yom. Wom go gulɑize ndɑ combu bɑndɑ nyunu ɑmmɑ ǹ kunɑ go tɔ ndɑ zeetɛrɛ ndɑ bɔm hiniyom zɑme.
Fɑrisi fɔndɔ bɔrɔ, dɑnɑm kɑ n go ci, n mɑ gulɑize di ndɑ combu di kunɑ nyunu jinɑ, ɑ̀ bɑndɑ mo mɑ hinne.
Kɑito wom, Moisi fɔndɑ cooɑndikɔ yom ndɑ Fɑrisi fɔndɔ bɔrɔ yom, munɑfici yom. Wom himɑ no zɑngɑ sɑɑrɛ yom kɑ ǹ kpɑrɑndi. Ǹ go boori moo gɑɑ ɑmmɑ ǹ kunɑ ǹ tɔ ndɑ bukɔ biri yom ndɑ ziibi dimi kulu.
Yɑ no wom mo, moo gɑɑ wom go himɑ beerem sɛ bɔrɔ yom kɑ ǹ cɛsusu ɑmmɑ kunɑ kunɑ wom tɔ ndɑ munɑficitɛrɛ ndɑ bɔrɔlɑlɔtɛrɛ.
Kɑito wom, Moisi fɔndɑ cooɑndikɔ yom ndɑ Fɑrisi fɔndɔ bɔrɔ yom, munɑfici yom. Wom go ɑndebi yom sɑɑrɛ yom cini. Wom go bɔrɔ cɛɑntɛ susu yom sɑɑrɛ yom tɑɑlɑm.
Wom go cii: De i goono i cɛɛ yom wɑtɛ dom, i si meigu ndei kɑ ɑndebi yom wi.
Zɑngɑ yɑ wom go sɛdɑ wom bɔm noyɑ kɑ wom yɑ ci beerem kɑ ǹ nɑ ɑndebi yom wi ize yom.
Wom go wom cɛɛ yom bɑtɑ tɔnɑndi.
Gondi yom, gɑzɑmɑ ize yom no wom bɑrɑ. Mɛtɛ wom tɛ kɑ kɔmɑ nini ciiti kunɑ, nungu kɑ ǹ go hɑnyɑ futu yom bɔnɑndi?
À sɛ no, gunɑ hɛɛ wɔ ɑ go ɑndebi yom ndɑ mɑrgɑ hɑikusu yom ndɑ cɛbɛkɔ yom dɔntɔm wom dɔ. Wom bine gɑ ɑfɔ yom wi kɑ ǹ kɑnji. Afɔ yom mo wom gɑ ǹ bulɑɑlɑ wom mɑrgɑ fuu yom kunɑ. Wom gɑ ǹ guruguzɑndi wɑngɑrɑ ndɑ wɑngɑrɑ yom kunɑ.
À sɛ no, bɔrɔ cɛɑntɛ susu kuri kulu kɑ ɑ̀ munu hɑndunyɑ wɔ kunɑ ɑ̀ bɑnɑndi mɑ kɑm wom bɔm. Kuri wɔ kɑ ɑ̀ munu hunu zɑ Abɛli kɑ ɑ̀ ci bɔrɔ cɛɑntɛ susu gɑɑ kɑlɑ Zɑkɑri Bɑlɑsi koo kɑ wom wi Nungu Hɑlɑɑlɑ ndɑ gɑrɑndi bɑndɑ tɑndɑ gɑme.
Cimi no, ɑ go cii wom sɛ, hɛ nge yom di kulu kɑɑ kɑm zɑmɑni wɔ bɔm.
E Yerusɑlɛm, Yerusɑlɛm, ni kɑ n go ɑndebi yom wi kɑ beerem kɑ Ikpɛ dɔntɔm n dɔ cetu ndɑ tondi. Ce mɛrɛjɛ no ɑ go bɑɑ yɑ n koo yom meigu zɑngɑ gɔrɔngɔnyɑ cini kɑ ngɑ ize yom meigu ngɑ fɑtɑ yom cire. Ammɑ wom mɑnɑ tu.
Gunɑ, ǹ nɑ wom fuu nɑm kɔnu.
A go cii wom sɛ, wom si di hɛɛ kpɛɛnɛ zɑ mɑɑsɑ kɑlɑ wom mɑ cii: Binekɑɑnekpɛ no wɔ kɑ ɑ̀ go kɑɑ Kpe mɑɑ gɑɑ.
Yesu bine hunu Ikpɛ bɛɛrɑndiyom dɔ. Cɔfɔ ɑ̀ coobɑɑbɑize yom mɑɑni ɑ̀ dɔ kɑ ɑ̀ cɛbɛ Ikpɛ bɛɛrɑndiyom dɔ cinɑri yom.
Yesu cii ǹ sɛ: Wom go di hɛ yom wɔ kulu bɑ? Cimi no ɑ go cii wom sɛ, bɑ tondi fɔ si cindi tondi bɔm kɑ ǹ si ɑ̀ kɑru kɑ see.
Sɑɑ kɑ Yesu go gɔrɔ Olibe zugu tondi kukuɑ bɔm, coobɑɑbɑize yom di kɑɑ ɑ̀ dɔ kɑmbu. Ǹ cii: Cii i sɛ sɑɑ kɑ hɛ yom di kɑɑ tɛ. Alɑmu fɔ mo yɑ tɛ n kɑɑyom gɑɑ ndɑ zɑmɑni beeniyom gɑɑ?
Cɔfɔ Yesu tu ǹ sɛ kɑ cii: Wom mɑ lɑɑkɑli bɔrɔ fɔ kulu mɑ si wom dɛrɑndi.
Bɔrɔ boobo go kɑɑ ndɑ ɑ mɑɑ kɑ cii: Hɛɛ yɑ ci Mɛsiyɑ. Ǹ bine kɑɑ bɔrɔ boobo dɛrɑndi.
Wom kɑɑ mɑɑ wɑngu yom bɑɑru ndɑ wɑngu yom kɔsɔngu. Wom lɑɑkɑli mɑ si tunu. Tilɑsi no nge yom di mɑ tɛ ɑmmɑ beeniyom mɑnɑ tɔ jinɑ.
Dimi kɑɑ tunu kɑ gɑɑbɑ ndɑ dimi. Kpetɛrɛ yom kɑɑ tunu kpetɛrɛ gɑɑ. Hɛrɛɛ ndɑ bɑlɑu kɑɑ tɛ. Gɑndɑ zinji yom kɑɑ tɛ nungu ŋmɑni ŋmɑni.
Hɛ nge yom di kulu bɔnei sintiyom no.
À bɑndɑ ǹ kɑɑ wom dɑm kɑmbɛ kɑ wom bɔnɑndi. Ǹ kɑɑ wom wi. Hɑndunyɑ dimi kulu mo kɑɑ hungu wom ɑ mɑɑ sɑbu sɛ.
Bɔrɔ boobo kɑɑ dɛrɛ. Ǹ kɑɑ cɛrɛ dɑm kɑmbɛ kɑ hungu ngei cɛrɛ ndɑ cɛrɛ.
Andebi tɑngɑri tɑngɑri boobo kɑɑ tunu kɑ bɔrɔ boobo dɛrɑndi.
Bɔrɔlɑlɔtɛrɛ kɑɑ tɛ kɑ bɑ. Bɔrɔ boobo bɑɑkɑsine kɑɑ ye ndɑ bɑndɑ.
Ammɑ bɔrɔ kɑ ɑ̀ go hini suuru kɑlɑ mee, ǹ gɑ ɑkpɛ kɑɑ tɑɑbi yom di kɑmbɛ.
Ǹ kɑɑ Bɑɑru Hinno fɛɛ Ikpɛ kpetɛrɑ bɔm hɑndunyɑ kulu ɑ̀ mɑ tɛ sɛdɑ dimi cindei kulu sɛ. Cɔfɔ beenɑntɛ mɑ kɑɑ.
Andebi Dɑniɛlo sendi kɑ simbɑ ndɑ fɛntɛ hɛ kɑ ɑ̀ mɑlɑkɑ tɛ. Wom kɑɑ di ɑ̀ go cɛ Nungu Hɑlɑɑlɑ kunɑ. Bɔrɔ kɑ ɑ̀ go coo, ɑ̀ mɑ fɑhɑm fɑ.
Sɑɑ kɑ ɑ̀ go cɛ Nungu Hɑlɑɑlɑ kunɑ beerem kɑ ǹ goono Yude lɑɑbu mɑ zuuru kɑ kpei tondi kuku yom bɔm.
Bɔrɔ kɑ ɑ̀ goono fuu yɔlɔ bɔm, ɑ̀ mɑ si zumbu kɑ huro ngɑ fuu kunɑ kɑ hɛ fɔ zɑɑ.
Bɔrɔ kɑ ɑ̀ goono fɑri mo mɑ si ye bɑndɑ kɑ ngɑ kpɛ zɑɑ.
Ammɑ kɑito weibɔrɔ yom kɑ ǹ gundɑ kunu ndɑ weibɔrɔ yom kɑ ǹ go nɑnɑndi hɑnu nge yom di.
Wom mɑ ŋmɑɑrɛ wom zuure mɑ si tɛ hɑrigu wɑtɛ wɑlɑ hulonzom hɑnu hine.
Guruguze bɑmbɑtɑ kɑɑ tɛ kɑ ɑ̀ mɑnɑ tɛ zɑ hɑndunyɑ sinjiyom hɑli kɑ kɑɑ mɑɑsɑ. Ngɑ di bɑndɑ ɑ̀ dimi si tɛ kpɛɛnɛ pɑi.
De bine ǹ si hɑnu nge yom di dunguriɑndi ǹ si bɑhunɑ bɑ ɑfɔ kɑɑ tɑɑbi yom di kɑmbɛ. Ammɑ suubɑntɛ yom sɑbu sɛ ǹ kɑɑ hɑnu nge yom di dunguriɑndi.
Bine, bɑ de bɔrɔ fɔ go cii wom sɛ: Gunɑ, Mɛsiyɑ go nee wɑlɑ gunɑ ɑ̀ go yɔngɔ wɑ si ɑ̀ no cimi.
Mɛsiyɑ tɑngɑri tɑngɑri yom ndɑ ɑndebi tɑngɑri tɑngɑri yom kɑɑ tunu. Ǹ gɑ ɑlɑmu bɑmbɑtɑ yom ndɑ mɑmɑci yom cɛbɛ hɑli de ɑ̀ hini kɑ tɛ, ǹ kɑɑ bɑ suubɑntɛ yom dɛrɑndi.
Gunɑ, ɑ jinɑ kɑ cii wom sɛ kɔ.
Ngɑ di sɛ, de ǹ go cii wom sɛ: Gunɑ, ɑ̀ goono gɑnji kunɑ, wɑ si hunu. Wɑlɑ ǹ go cii: Gunɑ, ɑ̀ goono fuu yom kpɛsɛndi yom kunɑ, wɑ si ɑ̀ no cimi.
Zɑngɑ bɛɛnɛ cini tɛ nyɑlɑu zɑ weenuhune kɑ kpei weenukɑne, yɑ no hɛɛ, Adɑmize mo, ɑ kɑɑyom.
Nungu kɑ jifɑ goono, nungu di no yobereku yom cini meigu.
Hɑnu nge yom di tɑɑbi futuɑ bɑndɑ, “mɑɑsɑ mɑɑsɑ weenu kɑɑ ye kube. Hɑndu si ngɑ kɑɑri no. Hɑndɑriyɑize yom kɑɑ kɑm zɑ bɛɛnɛ. Bɛɛnɛ dɑbɑri yom kɑɑ zinji.”
A gɑɑ no hɛɛ Adɑmize, ɑ ŋmɔne ɑlɑmu kɑɑ hunu bɛɛnɛ kunɑ. Hɑndunyɑ dimi yom kulu mo kɑɑ wuuru. Ǹ kɑɑ di hɛɛ, Adɑmize, ɑ go kɑɑ bɛɛnɛ buru yom bɔm ndɑ dɑbɑri ndɑ deizɑ bɑmbɑtɑ.
Sɑɑ di gɑɑ yɑ ɑ Ikpɛ dɔntɔneize yom sɑmbɑ ndɑ kuluu funsuyom beeri. Ǹ gɑ ɑ ŋmɔne suubɑntɛ yom meigu zɑ hɑndunyɑ cɛnjɛ tɑɑci kulu gɑɑ kɑlɑ bɛɛnɛ, zɑ ɑ̀ mee nee hɛrɛ kɑlɑ ɑ̀ mee yɑ hɛrɛ.
Ammɑ wom mɑ dendeni yɑɑse kɑ jee nyɑ di go wom no. Sɑɑ kɑ ɑ̀ kɑmbɛ cɛnɑ yom bɑɑni ɑ̀ go kɔsu teji fiyo, wom go bei kɛdiɑ go mɑɑni.
Yɑ no wom mo, sɑɑ kɑ wom go di hɛ nge yom di kulu, wom mɑ bei kɑ hɛɛ Adɑmize, ɑ go mɑɑni mee gɑɑ noyɑ.
Cimi no ɑ go cii wom sɛ, zɑmɑni wɔne si beeni pɑi kɑlɑ de hɛ nge yom di kulu mɑ tɛ.
Bɛɛnɛ ndɑ gɑndɑ kɑɑ beeni ɑmmɑ ɑ sendi yom si beeni pɑi.
Ammɑ hɑnu ngɑ di ndɑ ɑ̀ lɔkɑci bɑ bɔrɔ fɔ si ɑ̀ bei, bɑ bɛɛnɛ Ikpɛ dɔntɔneize yom. A Bɑɑbɑ ngɑ fɔlɔnku go kɑ ɑ̀ bei.
Ammɑ zɑngɑ ɑ̀ tɛ Nowe hɑnu yom gɑɑ di, yɑ no hɛɛ Adɑmize mo, ɑ kɑɑyom.
Zɑngɑ zɑ tunfɑnɑ hɑri mɑnɑ kɑɑ beerem go ŋmɑɑ, ǹ go hɑm, ǹ go hiji, ǹ go hijɑndi kɑlɑ hɑnu kɑ Nowe huro hɑrihiɑ kunɑ.
Ǹ mɑnɑ hɛ fɔ kulu dɑm sɑɑlu kɑlɑ tunfɑnɑ hɑri di nɑ ǹ jirisi kɑ kɑɑ kɑ ǹ kulu ŋmɑɑ. Zɑngɑ yɑ no, hɛɛ Adɑmize mo, ɑ kɑɑyom.
Lɔkɑci ngɑ di hɑibɔrɔ hinkɑ kɑɑ goono fɑri. Ǹ gɑ ɑfɔ zɑɑ kɑ ɑfɔ nɑm.
Weibɔrɔ hinkɑ kɑɑ fufu tondi gɑɑ. Ǹ gɑ ɑfɔ zɑɑ kɑ ɑfɔ nɑm.
Ngɑ di sɛ, wom mo bɑtu zɑmɑ wom si bei lɔkɑci kɑ ɑ̀ gɑɑ wom Kpe go kɑɑ.
Ammɑ wom mɑ wɔne bei kɑ de hundikpɛ bei sɑɑ kɑ zee go kɑɑ, ɑ̀ gɑ ɑ̀ bɑtu. À si nɑm ɑ̀ mɑ ngɑ fuu funu.
À sɛ no, wom mo wɑ sɔlu zɑmɑ lɔkɑci kɑ ɑ̀ gɑɑ wom si tɑmmɑ, ɑ̀ gɑɑ no hɛɛ Adɑmize, ɑ go kɑɑ.
Mee yɑ ci tɑm nɑɑnekpɛ, lɑɑkɑlɑntɛ kɑ ɑ̀ kpe nɑ ɑ̀ jisi kɑ ngɑ fuu tɑm yom kulu dɑm ɑ̀ kɑmbɛ ɑ̀ mɑ ǹ no ǹ ŋmɑɑri lɔkɑci kɑ ɑ̀ himɑ?
Binekɑɑnekpɛ no, tɑm ngɑ di kɑ sɑɑ kɑ ɑ̀ kpe go kɑɑ, ɑ̀ gɑ ɑ̀ gɑru ɑ̀ mo tɛ yɑ di.
Cimi no ɑ go cii wom sɛ, ɑ̀ gɑ ngɑ hɑibɑrikɑ kulu dɑm ɑ̀ kɑmbɛ.
Ammɑ de tɑm lɑlɔ wɔ go cii ngɑ bine kunɑ: A kpe wɔ si kɑɑ tɑmbɑ.
Cɔfɔ ɑ̀ mo kɑ ngɑ kpɑɑsi tɑm yom kɑru. À mo ŋmɑɑ ko hɑm ndɑ bɑjiwi yom.
Tɑm ngɑ di, ɑ̀ kpeɑ go kɑɑ no hɑnu kɑ ɑ̀ si bɑtu, lɔkɑci kɑ ɑ̀ si bei.
Kpeɑ gɑ ɑ̀ dumbu ihinkɑ kɑ ɑ̀ bɑ dɑm munɑfici yom bɑndɑ. Nungu di no hɛ̃ni ndɑ hinje kɑɑmɑyom goono.
Bine ǹ go bɛɛnɛ kpetɛrɛ himɑndi zɑngɑ hundiyo wei kɑ ǹ mɑnɑ hɑru bei. Ǹ nɑ ngei fitilɑ yom zɑɑ. Ǹ hunu kɑ kpei hɑruhiji kubeyom.
Ǹ kunɑ gundɑ igu lɑɑkɑlɑntɛ ndɑ igu sɑmɔ.
Sɑmɔ yom di nɑ ngei fitilɑ yom zɑɑ. Ǹ mɑnɑ jii zɑɑ.
Ammɑ lɑɑkɑlɑntɛ yom di nɑ ngei jii yom zɑɑ gɑɑsu yom kunɑ ndɑ ngei fitilɑ yom.
Kɑ hɑruhiji jɛ, cɔfɔ ǹ kulu dusungu kɑ jiibi.
Ciini bindi cɔfɔ cilili tɛ: Gunɑ, hɑruhijɑ go kɑɑ. Wɑ tunu kɑ ɑ̀ kube.
Ǹ kulu tunu kɑ ngei fitilɑ yom hinsɑ kɑ zɑɑ.
Cɔfɔ sɑmu yom di cii lɑɑkɑlɑntɛ yom di sɛ: Wɑ i no wom jii yom di gɑɑ zɑmɑ i fitilɑ yom go bu.
Ammɑ lɑɑkɑlɑntɛ yom di cii ǹ sɛ: Awo. À mɑnɑ wɑsɑ i yom mo hɑli ndɑ wom sɛ. Wɑ kpei neerɑkɔ yom dɔ kɑ dei wom bɔm sɛ.
Ammɑ sɑɑ kɑ ǹ go kpei deiyom, cɔfɔ hɑruhijɑ kɑɑ. Wɔ kɑ yom sɔlu kɔ, ǹ huro hijɑ dɔ ndɑ hɑruhijɑ. Cɔfɔ ǹ nɑ gɑmbuɑ mee dɑɑbu.
À bɑndɑ no cindei kɑ ǹ mɑnɑ hɑru bei mo kɑɑ kɑ cii: Kpe, kpe feeri i sɛ.
Ammɑ ɑ̀ tu ǹ sɛ kɑ cii: Cimi no ɑ go cii wom sɛ, ɑ si wom bei.
Ngɑ di sɛ, wɑ bɑtu zɑmɑ wom si hɑnu bei. Wom si lɔkɑci bei kɑ hɛɛ Adɑmize, ɑ go kɑɑ.
Bɛɛnɛ kpetɛrɛ himɑ no zɑngɑ bɔrɔ fɔ kɑ ɑ̀ go nɑɑru kɑ kpei lɑɑbu kɑ ɑ̀ mooru. À nɑ ngɑ bɑnyɑ yom cɛɛ kɑ ngɑ hɑibɑrikɑ yom dɑm ǹ kɑmbɛ.
À nɑ ɑnzɛrɛfu koko gu no ɑfɔ sɛ. À nɑ ɑnzɛrɛfu koko hinkɑ no ɑfɔ mo sɛ. À nɑ ɑnzɛrɛfu koko fɔ no ihinzɑntɛ sɛ. À nɑ bɔrɔ fɔ kulu no hɛ kɑ ɑ̀ hini. Cɔfɔ ɑ̀ nɑɑru kɑ kpei lɑɑbu ŋmɑni.
Bɔrɔ kɑ ɑ̀ sɛ ɑ̀ nɑ ɑnzɛrɛfu koko gu no di, ɑ̀ kpei tenku ndɑ. À du ɑnzɛrɛfu koko gu kpɛɛnɛ ɑ̀ bɔm.
Yɑ no, bɔrɔ kɑ ɑ̀ sɛ ɑ̀ nɑ ɑnzɛrɛfu koko hinkɑ no di mo, ɑ̀ du ɑnzɛrɛfu koko hinkɑ kpɛɛnɛ ɑ̀ bɔm.
Ammɑ bɔrɔ kɑ ɑ̀ sɛ ɑ̀ nɑ ɑnzɛrɛfu koko fɔ no di wɔ, gɑndɑ no ɑ̀ fɑnsi kɑ ngɑ kpeɑ nooru dɑm kɑ tugu.
Hɑli kɑ jɛ tɑm yom di kpe kɑɑ nooru kɑbuyom ǹ dɔ.
Bɔrɔ kɑ ɑ̀ sɛ ɑ̀ nɑ ɑnzɛrɛfu koko gu no di kɑɑ. À kɑɑndɑ ɑnzɛrɛfu koko gu kpɛɛnɛ ɑ̀ bɔm kɑ cii: Kpe, n nooru neyɑ kɑ n no ɑ sɛ. Gunɑ, n noorɑ nɑ ɑnzɛrɛfu koko gu hɛi kpɛɛnɛ ɑ̀ bɔm.
À kpeɑ cii ɑ̀ sɛ: À boori bɑnyɑ hinno, nɑɑnekpɛ. N tɛ nɑɑnekpɛ hɛ fɔ cɛnɑ gɑɑ, ɑ gɑ iboobo dɑm n kɑmbɛ. Huro n kpe fɑihã kunɑ.
Bɔrɔ kɑ ɑ̀ sɛ ɑ̀ nɑ ɑnzɛrɛfu koko hinkɑ no di mo kɑɑ. À cii ɑ̀ sɛ: Kpe, n noorɑ neyɑ kɑ n no ɑ sɛ. Gunɑ, n noorɑ nɑ ɑnzɛrɛfu koko hinkɑ hɛi kpɛɛnɛ ɑ̀ bɔm.
A kpeɑ cii ngɑ mo sɛ: À boori, bɑnyɑ hinno nɑɑnekpɛ. N tɛ nɑɑnekpɛ hɛ fɔ cɛnɑ gɑɑ. A gɑ iboobo dom n kɑmbɛ. Huro n kpe fɑihã kunɑ.
Bɔrɔ kɑ ɑ̀ sɛ ɑ̀ nɑ ɑnzɛrɛfu koko fɔ no di mo kɑɑ. À cii ɑ̀ sɛ: Kpe, ɑ nɑ n bei kɑ ni bɔrɔ gɑɑbɔ no. N wi no nungu kɑ n mɑnɑ dumɑ kɑ meigu nungu kɑ n mɑnɑ see.
Kɑ ɑ hɑmburu, gɑndɑ kunɑ no ɑ nɑ ɑnzɛrɛfu koko fɔ di dɑm kɑ tugu. Gunɑ, n ŋmɔne neyɑ.
Cɔfɔ ɑ̀ kpe di tu ɑ̀ sɛ kɑ cii: Bɑnyɑ lɑlɔ, yofuno. N bei kɑ ɑ cini wi no nungu kɑ yɑ nɑ dumɑ kɑ meigu, nungu kɑ yɑ nɑ see.
Ngɑ di sɛ, ɑ̀ himɑ n mɑ ɑ nooru jisi nungu ko ɑ̀ mɑ tɔntɔnu. Sɑɑ kɑ ɑ kɑɑ yɑ du hɛ kɑ ɑ̀ ci ɑ ŋmɔne ndɑ ɑ liibɑ.
Ngɑ di sɛ, wɑ ɑnzɛrɛfu koko fɔ di tɑ ɑ̀ gɑɑ kɑ ɑ̀ no bɔrɔ kɑ ɑ̀ gundɑ iwei di sɛ.
Bɔrɔ kɑ ɑ̀ gundɑ, ǹ gɑ ɑ̀ no ɑ̀ mɑ goono bɑyom kunɑ. Ammɑ bɔrɔ kɑ ɑ̀ sindɑ mo bɑ hɛ kɑ ɑ̀ gundɑ, ǹ gɑ ɑ̀ tɑ ɑ̀ gɑɑ.
Wɑ bɑnyɑ kɔnu wɔ cetu tɛrɛ kube kunɑ, nungu kɑ hɛ̃ni ndɑ hinje kɑɑmɑyom goono.
Sɑɑ kɑ hɛɛ Adɑmize, ɑ go kɑɑ ɑ deizɑ kunɑ ndɑ Ikpɛ dntɔneize hɑlɑɑlɑ yom kulu ɑ bɑndɑ, ɑ kɑɑ gɔrɔ ɑ kɑrigɑ deizɑkpɛ bɔm.
Hɑndunyɑ dimi kulu kɑɑ meigu ɑ jine. A gɑ ǹ fee cɛrɛ zɑngɑ kurukɔ cini kɑ ngɑ feeji yom fee ndɑ hɑncine yom.
A kɑɑ feeji yom jisi ɑ kɑmbɛŋmɑɑ gɑɑ kɑ hɑncine yom jisi ɑ kɑmbɛwo gɑɑ.
Hɛɛ Kpe, ɑ kɑɑ cii beerem kɑ ǹ goono ɑ kɑmbɛŋmɑɑ gɑɑ sɛ: Wɑ kɑɑ wom kɑ ɑ Bɑɑbɑ nɑ bɑrikɑ dɑm wom gɑɑ. Wom mɑ kpetɛrɑ tubu kɑ ǹ sɔlu wom sɛ zɑ hɑndunyɑ sinjiyom.
A mɑɑ hɛrɛɛ, wom nɑ ɑ no ŋmɑɑri. A mɑɑ jo, wom nɑ ɑ no hɑri. A ci yo, wom nɑ ɑ kunfɑ.
A gɔrɔ bumbum, wom nɑ jiine dɑm ɑ gɑɑ. A gɔrɔ kɑ zɛnjɛ, wom nɑ ɑ kunfɑ. A gɔrɔ kɑsu kunɑ, wom kɑɑ di hɛɛ.
Sɑɑ di bɔrɔ cɛɑntɛ susu kɑɑ tu kɑ cii: Kpe, sɑɑ fɔ no i di ni, n go mɑɑ hɛrɛɛ, i nɑ n no ŋmɑɑri wɑlɑ n go mɑɑ jo, i nɑ n no hɑri?
Sɑɑ fɔ no i di ni yo kɑ n kunfɑ wɑlɑ bumbum kɑ jiine dɑm n gɑɑ?
Sɑɑ fɔ no i di ni, n go zɛnjɛ wɑlɑ n goono kɑsu kunɑ i kpei n dɔ?
Hɛɛ mo Kpe, yɑ kɑɑ tu ǹ sɛ kɑ cii: Cimi no ɑ go cii wom sɛ, zɑ kɑ wom nɑ ɑ̀ tɛ ɑ nyɑizei ŋmɔne icɛnɑ fɔ sɛ, wom nɑ ɑ̀ tɛ ɑ sɛ noyɑ.
Bine, ɑ kɑɑ cii wɔ kɑ yom goono ɑ kɑmbɛwo gɑɑ sɛ: Wɑ gɑnɑ ɑ sɛ wom lɑɑliɑntɛ yom. Wɑ kpei huro nini kɑ ɑ̀ si bu pɑi kɑ ǹ sɔlu Ibilisi ndɑ ɑ̀ dɔntɔneize yom sɛ.
A mɑɑ hɛrɛɛ, wom mɑnɑ ɑ no ŋmɑɑri. A mɑɑ jo, wom mɑnɑ ɑ no hɑri.
A ci yo, wom mɑnɑ ɑ kunfɑ. A gɔrɔ bumbum, wom mɑnɑ jiine dɑm ɑ gɑɑ. A go zɛnjɛ kɑ gɔrɔ kɑsu kunɑ, wom mɑnɑ ɑ kunfɑ.
Ngei mo bine kɑɑ tu ɑ sɛ kɑ cii: Kpe, sɑɑ fɔ no i di ni, n go mɑɑ hɛrɛɛ wɑlɑ n go mɑɑ jo? Sɑɑ fɔ no i di ni, n ci yo wɑlɑ n goono bumbum wɑlɑ n go zɛnjɛ wɑlɑ n goono kɑsu kunɑ, i mɑnɑ n kunfɑ?
A kɑɑ tu ǹ sɛ kɑ cii: Cimi no ɑ go cii wom sɛ, zɑ kɑ wom mɑnɑ ɑ̀ tɛ icɛnɑ yom wɔ ǹ ŋmɔne ɑfɔ sɛ wom mɑnɑ ɑ̀ tɛ ɑ sɛ noyɑ.
Ngei wɔ kɑɑ kpei ciiti kɑ ɑ̀ si beeni kunɑ. Ammɑ bɔrɔ cɛɑntɛ susu yom wɔ mo kɑɑ huro hundi kɑ ɑ̀ si beeni kunɑ.
À kɑɑ tɔ sɑɑ kɑ Yesu nɑ meecine nge yom di tɛ kɑ beeni, ɑ̀ cii ngɑ coobɑɑbɑize yom sɛ:
Wom bei kɑ jiribi hinkɑ gɑme Bɔmdɑɑrum jingɑru no. Hɛɛ Adɑmize, ǹ bɑ kɑ ɑ dɑm kɑmbɛ kɑ ɑ kɑnji.
Gɑrɑndikɔ jinɑ yom ndɑ Moisi fɔndɑ cooɑndikɔ yom ndɑ mɑrgɑ hɑikusu yom meigu gɑrɑndikɔ beeri kɑtɑ kunɑ. À mɑɑ no Kɑifɑ.
Ǹ go sɑwɑrɑ ngei mɑ Yesu dii ndɑ cɛmbɛrɛ kɑ wi.
Ammɑ ǹ ci: À mɑ si tɛ jingɑruɑ hine zɑmɑ butugu mɑ si tɛ jɑmɑ di gɑme sɛ.
Yesu goono Betɑni kpɑɑrɑ Simɔ jire fɔ fuu kunɑ.
Weibɔrɔ fɔ mo kɑɑ ɑ̀ dɔ ndɑ kɔlibɛ kpɑrɛ fɔ kɑ ǹ cii ɑ̀ sɛ ɑlibɑti. À mefɔ ndɑ wɑidi dimi fɔ kɑ ɑ̀ cɑɑdɑ kɑlɑ kɑlɑ. À kɑɑ kɑ ɑ̀ munu Yesu bɔm sɑɑ kɑ ɑ̀ go gɔrɔ ŋmɑɑyom dɔ.
Ammɑ kɑ ɑ̀ coobɑɑbɑize yom di ɑ̀, cɔfɔ ǹ bine tɔ. Ǹ cii: Ifɔ yɑ ci wɑidi wɔ sɑrɑyom mɑɑsɑ?
À himɑ no dom, ǹ mɑ wɑidi wɔ neerɑ cɑɑdɑ kɑ nooru di fɑrisi tɑlikɑ yom sɛ.
Zɑ kɑ Yesu bei sendi kɑ ǹ go tɛ, cɔfɔ ɑ̀ cii ǹ sɛ: Ifɔ sɛ no wom go wei wɔ tɑɑbɑndi? Gbei hinno no ɑ̀ go tɛ ɑ sɛ.
Tɑlikɑ yom bo goono ndɑ wom sɑɑ kulu ɑmmɑ hɛɛ wɔ, ɑ si bo goono ndɑ wom sɑɑ kulu.
Ammɑ wei wɔ, ɑ̀ wɑidi wɔ kɑ ɑ̀ munu ɑ bɔm, ɑ̀ nɑ ɑ̀ tɛ no ɑ gɑɑhɑm fijiyom sɛ.
Cimi no ɑ go cii wom sɛ, nungu kulu kɑ ǹ kɑɑ Bɑɑru Hinno wɔ fɛɛ hɑndunyɑ kulu kunɑ, ǹ kɑɑ hɛ kɑ weibɔrɔ wɔ mo tɛ deede kɑ hɔngɔɑ̀.
Coobɑɑbɑize wei cindi hinkɑ di ǹ ŋmɔne ɑfɔ kɑ ǹ cii ɑ̀ sɛ Yudɑ Isikɑriɔtu, ɑ̀ kpei gɑrɑndikɔ jinɑ yom dɔ.
À cii ǹ sɛ: Ifɔ no wom gɑ ɑ no yɑ Yesu dɑm wom kɑmbɛ? Cɔfɔ ǹ nɑ nooru ɑnzɛrɛfu wɔkɔkɔ wɑrɑnzɑ no ɑ̀ sɛ.
Zɑ sɑɑ di no ɑ̀ go ceeci zɑngɑ ngɑ mɑ tɛ kɑ Yesu dɑm kɑmbɛ.
Buuru Kɑsɑmi Si jingɑru hɑnu sintinɑ, coobɑɑbɑize yom di kɑɑ sendi Yesu sɛ. Ǹ cii: Mɑni no n go bɑɑ i mɑ Bɔmdɑɑrum jingɑru wɔ sɔlu n mɑ ŋmɑɑ?
Yesu tu ǹ sɛ kɑ cii: Wɑ kpei wɑngɑrɑ ŋmɑne dɔ. Wom mɑ cii ɑ̀ sɛ. Coobɑɑbɑ cii ngɑ lɔkɑci mɑɑni. À kɑɑ Bɔmdɑɑrum jingɑru tɛ n kpɑɑrɑ ndɑ ngɑ coobɑɑbɑize yom.
Coobɑɑbɑize yom di tɛ zɑngɑ Yesu cii ǹ mɑ tɛ. Ǹ nɑ Bɔmdɑɑrum jingɑru ŋmɑɑri sɔlu.
Wiciri kɑmbu tɔ, ɑ̀ go gɔrɔ kɑ ŋmɑɑ ndɑ coobɑɑbɑize wei cindi hinkɑ di.
Sɑɑ kɑ ǹ go ŋmɑɑ, ɑ̀ cii: Cimi no, ɑ go cii wom sɛ, wom ŋmɔne ɑfɔ gɑ ɑ dɑm kɑmbɛ.
Cɔfɔ ǹ bine sɑrɑ kɑlɑ kɑlɑ. Ǹ kulu sinti kɑ ɑ̀ hã kɑ cii: Kpe, hɛɛ no? Kpe, hɛɛ no?
À tu ǹ sɛ kɑ cii: Bɔrɔ kɑ ɑ̀ go kɑ ngɑ kɑmbɛ dɑm combu ɑ bɑndɑ, ɑkpɛ yɑ gɑ ɑ dɑm kɑmbɛ.
Hɛɛ Adɑmize, ɑ go kpei ndɑ zɑngɑ ǹ hɑntum ɑ bɔm. Ammɑ kɑito bɔrɔ kpɛ kɑ ɑ̀ nɑ hɛɛ, Adɑmize dɑm kɑmbɛ. À boori dom ǹ mɑ si ɑkpɛ hɛi pɑi.
Yudɑ kɑ ɑ̀ go kɑ ɑ̀ dɑm kɑmbɛ mo tu kɑ cii: À nɑ ci hɛɛ no Coobɑɑbɑ? Yesu cii ɑ̀ sɛ: Ni, n nɑ ɑ̀ cii.
Kɑ ǹ go ŋmɑɑ Yesu nɑ buuru zɑɑ kɑ bɑrikɑ dɑm ɑ̀ gɑɑ. A nɑ ɑ̀ zenji zenji kɑ fɑrisi coobɑɑbɑize yom di sɛ kɑ cii: Wɑ tɑ, wɑ ŋmɑɑ. Wɔne yɑ ci ɑ gɑɑhɑm.
À nɑ gulɑize fɔ mo zɑɑ kɑ Ikpɛ sɑɑbu. À nɑ ngɑ di mo no ǹ sɛ kɑ cii: Wom kulu mɑ ɑ̀ hɑm.
Wɔne yɑ ci ɑ kuri, ɑlikɑwɑli teji tɛyom ŋmɔne kɑ ɑ̀ munu bɔrɔ boobo guribi dulum yɑɑfɑyom sɑbu sɛ.
Ammɑ ɑ go cii wom sɛ, ɑ si lɛzɛ̃ hɑri wɔ hɑm kpɛɛnɛ kɑlɑ hɑnu kɑ ɑ yɑɑrɑ kɑ ɑ̀ hɑm ndɑ wom ɑ Bɑɑbɑ kpetɛrɛ kunɑ.
Kɑ ǹ nɑ betu fɔ tɛ, ǹ hunu kɑ kpei Olibe zugu tondi kuku dɔ.
Yesu bine cii ǹ sɛ: Wom kulu kɑɑ du dɛrɛyom kɔbɛ ɑ gɑɑ ciini wɔ. Ikpɛ Sendi hɑntumɑntɛ go cii: “A kɑɑ kurukɔ kɑru. Kuru feeji yom mo kɑɑ kɑru kɑ see.”
Ammɑ ɑ tunɑndiyom bɑndɑ, ɑ wom jinɑ Gɑlile lɑɑbu.
Cɔfɔ Piɛɛ tu ɑ̀ sɛ kɑ cii: Bɑ de ǹ kulu du dɛrɛyom kɔbɛ n gɑɑ, hɛɛ wɔ ɑ si du dɛrɛyom kɔbɛ n gɑɑ pɑi.
Yesu cii ɑ̀ sɛ: Cimi no ɑ go cii n sɛ, ciini wɔ hɑli gɔrɔngɔ cɑ n gɑ ɑ ze ce hinzɑ.
Piɛɛ tu ɑ̀ sɛ kɑ cii: Bɑ de yɑ bu n bɑndɑ, ɑ si n ze. Coobɑɑbɑize yom di kulu cii yɑ di.
Yesu bine ndɑ ɑ̀ coobɑɑbɑize yom di tɔ nungu fɔ kɑ ǹ cii ɑ̀ sɛ Gɛtɑsemɑni. À cii ngɑ coobɑɑbɑize yom sɛ: Wɑ gɔrɔ nee hɑli yɑ kpei yɔngɔ kɑ ɑduwɑ tɛ.
À nɑ Piɛɛ ndɑ Zɑbɑdi koo hinkɑ boi ngɑ bɑndɑ. Yesu bine sinti kɑ sɑrɑ. À lɑɑkɑli go tunu kɑlɑ kɑlɑ.
Bine, ɑ̀ cii ǹ sɛ: Binesɛrɛ bɑmbɑtɑ nɑ ɑ bine dii kɑlɑ ɑ̀ tɔ bu gɑɑ. Wɑ gɔrɔ nee kɑ bɑtu ndɑ hɛɛ.
À kpei jinɑ cɛnɑ, cɔfɔ ɑ̀ jɛndɛbiri kɑ ɑduwɑ tɛ. À cii: A Bɑɑbɑ, de ɑ̀ hini kɑ tɛ n mɑ nɑm tɑɑbi wɔ mɑ bisɑ kɑ mooru hɛɛ. Ndɑ ɑ̀ kulu ɑ̀ mɑ si ci hɛ kɑ ɑ go bɑɑ kɑlɑ hɛ kɑ n bine go bɑɑ.
À kɑɑ coobɑɑbɑize yom di dɔ kɑ ǹ gɑru ǹ go jiibi. Cɔfɔ ɑ̀ cii Piɛɛ sɛ: To. Wom mɑnɑ hini kɑ bɑtu ndɑ hɛɛ bɑ guuru fɔ?
Wom mo bɑtu ko kɑ ɑduwɑ tɛ zɑmɑ wom mɑ si huro suiyom kunɑ. Bine, cɛ tu ɑmmɑ gɑɑhɑm yɑ hinɑbunu no.
À ye kɑ kpei ce hinkɑntɛ kɑ ɑduwɑ tɛ. À cii: A Bɑɑbɑ, de ɑ̀ si tɛ tɑɑbi wɔ mɑ mooru hɛɛ kɑlɑ yɑ ɑ̀ hɑm, n binebɑɑ mɑ tɛ.
Kɑ Yesu kɑɑ ɑ̀ ye kɑ ǹ gɑru jiibi gɑɑ zɑmɑ ǹ moo yom tim.
À nɑ ǹ nɑm kpɛɛnɛ kɑ kpei kɑ ɑduwɑ tɛ ce hinzɑntɛ ndɑ sendi fɔlɔnku yom.
Cɔfɔ ɑ̀ kɑɑ coobɑɑbɑize yom di dɔ kɑ cii: Mɑɑsɑnkulu, wom jiibi kɑ hulonzom bɑ? Gunɑ, lɔkɑci mɑɑni. Hɛɛ Adɑmize, ǹ go kɑ ɑ dɑm dulumkoni yom kɑmbɛ.
Wɑ tunu. I mɑ kpei. Gunɑ, bɔrɔ kɑ ɑ̀ go kɑ ɑ dɑm kɑmbɛ di, ɑ̀ tɔ kpɑɑrɑ.
Sɑɑ kɑ ɑ̀ go sendi, cɔfɔ Yudɑ iwei cindi hinkɑ di ǹ ŋmɔne ɑfɔ, ɑ̀ kɑɑ. Bɔrɔ boobo goono ɑ̀ bɑndɑ ndɑ tɑkubɑ yom ndɑ goobu yom. Gɑrɑndikɔ jinɑ yom ndɑ mɑrgɑ hɑikusu yom yɑ nɑ ǹ dɔntɔm.
Yudɑ kɑ ɑ̀ go kɑ ɑ̀ dɑm kɑmbɛ di, ɑ̀ nɑ jɑmɑ di no ɑlɑmu fɔ kɑ cii: Bɔrɔ kɑ ɑ gɑ ɑ̀ jɛrɛbɛ sumsum, ngɑ noyɑ. Wɑ ɑ̀ dii ɑ̀ mɑ boori.
Zɑ ǹ mɑɑni Yesu dɔ cɔfɔ Yudɑ cii: Fɔɔ, Coobɑɑbɑ. À hiyɑ ko kɑ ɑ̀ jɛrɛbɛ sumsum kɑlɑ kɑlɑ.
Yesu cii ɑ̀ sɛ: A kpɑɑsi, ifɔ yɑ kɑɑndɑ ni? Cɔfɔ beerem nɑ kɑmbɛ dɛcɛ Yesu bɔm kɑ ɑ̀ dii.
Beerem kɑ ǹ goono ndɑ Yesu, ǹ ŋmɔne ɑfɔ nɑ tɑkubɑ hoobu. À nɑ gɑrɑndikɔ beerɑ bɑnyɑ fɔ beri kɑ hɑngɑ fɔ kɑɑ.
Cɔfɔ Yesu cii ɑ̀ sɛ: N tɑkubɑ di yeti ɑ̀ nyɑ kunɑ. Bɔrɔ kulu kɑ ɑ̀ go tɑkubɑ zɑɑ, tɑkubɑ yɑ gɑ ɑ̀ hɑlɑci.
N tɑmmɑ ɑ si hini kɑ ɑ Bɑɑbɑ ŋmɑɑrɛ mɑɑsɑ no, ɑ̀ gɑ ɑ no ɑ̀ bisɑ Ikpɛ dɔntɔneize kuru wei cindi hinkɑ?
Ammɑ de yɑ no, mɛtɛ no Ikpɛ Sendi hɑntumɑntɛ yom kɑɑ tɛ kɑ tɔ kɑ ǹ cii tilɑsi kɑlɑ de yɑ di mɑ tɛ?
Lɔkɑci ngɑ di no Yesu cii jɑmɑ di sɛ: Wom kɑɑ kɑ ɑ dii ndɑ tɑkubɑ yom ndɑ goobu yom zɑngɑ zee? Hɑnu kulu mo ɑ go gɔrɔ wom gɑme ko cooɑndi Ikpɛ bɛɛrɑndiyom dɔ, wom mɑnɑ ɑ dii.
Ammɑ wɔne wɔ kulu go tɛ no zɑmɑ ɑndebi yom tirɑ Sendi hɑntumɑntɛ yom mɑ tɔ sɛ. Cɔfɔ coobɑɑbɑize yom di kulu nɑ ɑ̀ nɑm kɑ zuuru.
Beerem kɑ ǹ nɑ Yesu dii kpeindɑɑ̀ Kɑifɑ gɑrɑndikɔ beeri dɔ, nungu kɑ Moisi fɔndɑ cooɑndikɔ yom ndɑ mɑrgɑ hɑikusu yom go meigu.
Piɛɛ nɑ Yesu hɑmine, zɑ nungu mooru kɑlɑ gɑrɑndikɔ beerɑ kɑtɑ dɔ. À huro kɑ gɔrɔ gbeiteeri yom dɔ kɑ di zɑngɑ ɑ̀ kɑɑ beeni ndɑ.
Gɑrɑndikɔ jinɑ yom ndɑ mɑrgɑ hɑikusu yom ndɑ Yuifu yom ciiti dumbukɔ yom go tɑngɑri sɛdɑ fɔ ceeci Yesu bɔm ngei mɑ du kɑ ɑ̀ wi.
Ammɑ ǹ mɑnɑ du ɑ̀, bɑ kɑ tɑngɑri sɛdɑkpɛ boobo kɑɑ. Hɑli kɔkɔrɔ bɑndɑ no tɑngɑri sɛdɑkpɛ hinkɑ fɔ kɑɑ.
Ǹ cii: Bɔrɔ kpɛ yɑ cii ngɑ hini kɑ Nungu Hɑlɑɑlɑ zeeri kɑ ye kɑ ɑ̀ cini jiribi hinzɑ gɑme.
Cɔfɔ gɑrɑndikɔ beeri di tunu kɑ cii ɑ̀ sɛ: N si tu ndɑ hɛ fɔ kulu bɑ? Hɛ fɔ sɛdɑ beerem wɔ go tɛ n bɔm?
Ammɑ Yesu go dɛnjɛ. Bine gɑrɑndikɔ beerɑ tu ɑ̀ sɛ kɑ cii: A go kɑ n dɑm, n mɑ ze ndɑ Ikpɛ Hundikpɛ. N mɑ cii i sɛ de ni yɑ ci Mɛsiyɑ, Ikpɛ Ize.
Yesu tu ɑ̀ sɛ kɑ cii: Ni, n nɑ ɑ̀ cii. Ndɑ ɑ̀ kulu ɑ cii wom sɛ kpɛɛnɛ, zɑ mɑɑsɑ wom kɑɑ di hɛɛ Adɑmize, ɑ mo gɔrɔ Dɑbɑrikpɛ kɑmbɛŋmɑɑ gɑɑ. Wom kɑɑ di mo ɑ go kɑɑ bɛɛnɛ buru yom bɔm.
Cɔfɔ gɑrɑndikɔ beerɑ nɑ ngɑ kpɛ pɑti pɑti Yesu sendi ngɑ di sɑbu sɛ. A cii: A nɑ Ikpɛ sendi yɑmu kɑ ɑ̀ cɛnɑndi. Sɛdɑ fɔ no i go bɑɑ kpɛɛnɛ? Gunɑ, mɑɑsɑnkulu wom mɑɑ ɑ̀ sendi yɑmɔ wɔ kɑ ɑ̀ tɛ kɑ Ikpɛ cɛnɑndi.
Mɛtɛ ɑ̀ himɑ wom sɛ? Ǹ tu kɑ cii: À tɔ ǹ mɑ ɑ̀ wi.
À gɑɑ no ǹ go yɔlɔ tufɑ ɑ̀ moodumɑ gɑɑ. Ǹ nɑ ɑ̀ lunkutɛ kɑ ɑ̀ dɛmbɛ dɛmbɛ.
Ǹ go cii ɑ̀ sɛ: Andebitɛrɛ tɛ i sɛ, Mɛsiyɑ. Mee yɑ nɑ n kɑru?
Piɛɛ goono hundi bɑtumɑ kunɑ ko gɔrɔ. Cɔfɔ gbeiize hundiyo fɔ kɑɑ ɑ̀ dɔ kɑ cii. Ni bine, n goono Yesu Gɑlile lɑɑbu bɔrɔ di bɑndɑ.
Ammɑ Piɛɛ ze ǹ kulu jine kɑ cii: Yɑ nɑ bei hɛ kɑ n go cii.
Kɑ ɑ̀ go hunu hundi bɑtumɑ kunɑ ko kpei kɑtɑ dɔ, hundiyo ŋmɑni fɔ mo di ɑ̀. Ngɑ mo cii beerem kɑ ǹ goono nungu di sɛ: Bɔrɔ kpɛ goono Yesu Nɑzɑrɛtu bɑndɑ.
Piɛɛ yɑɑrɑ kɑ ze. À cii: A si bɔrɔ kpɛ bei.
Hɑli cɛnɑ beerem kɑ ǹ goono nungu di mɑɑni kɑ cii Piɛɛ sɛ: Siikɑ si ni mo, n goono beerem di kunɑ zɑmɑ bɑ n dɛɛnɛ sendi gɑɑ ǹ go kɑ n bei.
Cɔfɔ Piɛɛ sinti kɑ bɔm lɑɑliyom tɛ kɑ ze. À cii: A si bɔrɔ kpɛ bei. Mɑɑsɑ mɑɑsɑ gɔrɔngɔ cɑ.
Bine Piɛɛ hɔngɔ Yesu sendɑ kɑ Yesu cii ɑ̀ sɛ: Hɑli gɔrɔngɔ cɑ, n gɑ ɑ ze ce hinzɑ. Piɛɛ hunu tɛrɛ ko hɛ̃ kɑlɑ kɑlɑ.
Kɑ mo bo gɑrɑndikɔ jinɑ yom kulu ndɑ mɑrgɑ hɑikusu yom sɑwɑrɑ Yesu bɔm ǹ mɑ ɑ̀ wi.
Kɑ ǹ nɑ Yesu hɔ ǹ kpeindɑɑ̀ kɑ dɑm Pɔnse Pilɑtu kɑmbɛ, lɑɑbu gɑɑbikoni fɔ.
Yudɑ kɑ ɑ̀ nɑ Yesu dɑm kɑmbɛ, sɑɑ kɑ ɑ̀ di ǹ nɑ ɑ̀ ciiti kɑ zeeri, ɑ̀ himɑ ngɑ bɔm sɛ sisibi. À kpeindɑ ɑnzɛrɛfu wɔkɔkɔ wɑrɑnzɑ di gɑrɑndikɔ jinɑ yom ndɑ mɑrgɑ hɑikusu yom dɔ.
A cii: A nɑ dulum tɛ kɑ ɑ nɑ bɔrɔ kɑ ɑ̀ sindɑ tɑɑli dɑm kɑmbɛ. Ammɑ ǹ cii ɑ̀ sɛ: I yom wɔ i bɑ fɔ. À ci n sendi.
Cɔfɔ ɑ̀ nɑ noorɑ cetu Ikpɛ bɛɛrɑndiyom dɔ hundi kunɑ. Bine, ɑ̀ kpei kɑ ngɑ bɔm hɔ kɑ kɔtɔ.
Gɑrɑndikɔ jinɑ yom di nɑ noorɑ zɑɑ ɑmmɑ ɑ̀ mɑnɑ hɑlɑli ǹ mɑ ɑ̀ dɑm jisiri kunɑ zɑmɑ kuri deiyom nooru no.
Ǹ sɑwɑrɑ kɑ kusu tɛkɔ fɔ fɑri dei ndɑ noorɑ yo yom fijiyom sɛ.
À sɛ no kɑlɑ hunkunɑ ǹ go cii fɑri ngɑ di sɛ, kuri fɑri.
Yɑ no ǹ nɑ sendɑ tɔnɑndi kɑ ǹ cii ɑndebi Yeremi mee gɑɑ kɑ ɑ̀ cii: “Ǹ nɑ ɑnzɛrɛfu wɔkɔkɔ wɑrɑnzɑ zɑɑ, nooru hɛ kɑ ǹ dɑm ɑ̀ gɑɑ, kɑ Isirɑilɑ ize fɔ yom nɑ ɑ̀ dɑm ɑ̀ gɑɑ.
Ǹ nɑ kusu tɛkɔ fɔ fɑri dei ndɑ zɑngɑ Kpe nɑ ɑ no fɔndɔ.”
Yesu cɛ gɑɑbikonɑ jine. À nɑ Yesu hã kɑ cii: Ni no Yuifu yom Kpe bɑ? Yesu cii ɑ̀ sɛ: Ni, n cii.
Kɑ gɑrɑndikɔ jinɑ yom ndɑ mɑrgɑ hɑikusu yom go kɑ ɑ̀ tɔnyɑ, ɑ̀ mɑnɑ hɛ fɔ kulu cii.
Pilɑtu bine cii ɑ̀ sɛ: N si mɑɑ sendi boobo wɔ kɑ ǹ go sɛdɑ n bɔm no?
À mɑnɑ tu ɑ̀ sɛ bihi kɑlɑ gɑɑbikoni di mɑmɑci ndɑ kɑlɑ kɑlɑ.
Bɔmdɑɑrum jingɑru kulu gɑɑ bine, gɑɑbikoni di cini kɑsuize fɔ tɑm jɑmɑ sɛ wɔ kɑ ǹ go bɑɑ ǹ mɑ tɑm.
Kɑsuize fɔ goono mo kɑ ǹ cii ɑ̀ sɛ Bɑrɑbɑ. Bɔrɔ kulu yɑ nɑ ɑ̀ bei.
Bine kɑ ǹ meigu, Pilɑtu cii jɑmɑ di sɛ: Wɔ fɔ wom go bɑɑ yɑ tɑm, Bɑrɑbɑ dee wɑlɑ Yesu di kɑ ǹ go cii ɑ̀ sɛ Mɛsiyɑ?
Pilɑtu cii yɑ zɑmɑ ɑ̀ bei kɑ cɛnsɛ yɑ nɑm ǹ nɑ Yesu dɑm kɑmbɛ.
Sɑɑ kɑ Pilɑtu go gɔrɔ ciiti kɑrigɑ bɔm ɑ̀ wɛndɛ nɑ bɔrɔ fɔ dɔntɔm ɑ̀ dɔ kɑ cii: N mɑ si hɛ fɔ kulu tɛ Bɔrɔ Cɛsusu wɔ sɛ. Hɛɛ wɔ, ɑ tɑɑbi kɑlɑ kɑlɑ hunkunɑ kɑ simbɑ ndɑ bɔrɔ di hɑndiri kunɑ.
Ammɑ gɑrɑndikɔ jinɑ yom ndɑ mɑrgɑ hɑikusu yom nɑ jɑmɑ di bɛrɛ ǹ mɑ ŋmɑɑrɛ ǹ mɑ Bɑrɑbɑ tɑm kɑ Yesu wi.
Gɑɑbikoni di tu kɑ cii ǹ sɛ: Bɔrɔ hinkɑ di, wɔ fɔ no wom go bɑɑ yɑ tɑm? Cɔfɔ ǹ cii: Bɑrɑbɑ, Bɑrɑbɑ.
Pilɑtu mo cii ǹ sɛ: Ifɔ no yɑ tɛ Yesu di mo sɛ kɑ ǹ go cii ɑ̀ sɛ Mɛsiyɑ? Ǹ kulu cii: Ǹ mɑ ɑ̀ kɑnji. Ǹ mɑ ɑ̀ kɑnji.
Ammɑ gɑɑbikonɑ cii: Ifɔ sɛ? Hɛ lɑlɔ fɔ no ɑ̀ tɛ? Cɔfɔ ǹ nɑ jinde zɑɑ kɑ kuwɑ ndɑ gɑɑbi kpɛɛnɛ kɑ cii: Ǹ mɑ ɑ̀ kɑnji. Ǹ mɑ ɑ̀ kɑnji.
Pilɑtu go di ngɑ si du hɛ fɔ kulu kɑlɑ kɑ kɔsɔngu di go tɔntɔnu. Cɔfɔ ɑ̀ nɑ hɑri kɑɑ kɑ ngɑ kɑmbɛ yom nyunu jɑmɑ di jine. À cii: Hɛɛ wɔ, tɑɑli si ɑ bɔm Bɔrɔ Cɛsusu wɔ wiyom gɑɑ. À ci wom sendi.
Cɔfɔ jɑmɑ di kulu tu kɑ cii: À kuri bɑnɑndi mɑ kɑm i bɔm ndɑ i koo yom bɔm.
Pilɑtu bine nɑ Bɑrɑbɑ tɑm ǹ sɛ. Kɑ ɑ̀ nɑ Yesu bulɑɑlɑ, ɑ̀ nɑ ɑ̀ dɑm kɑmbɛ ǹ mɑ ɑ̀ kɑnji.
Gɑɑbikoni di wɑnguize yom kpeindɑ Yesu ciiti kɑtɑ. Wɑnguize yom kuru meigu ɑ̀ bɔm.
Ǹ nɑ ɑ̀ jiine yom kɑɑ ɑ̀ gɑɑ kɑ kpɛ siini kuku fɔ dɑm ɑ̀ sɛ.
Ǹ nɑ kɑriji cɛ zɑngɑ bɔmtɔbɛ kɑ didiji ɑ̀ bɔm gɑɑ. Ǹ nɑ sɑɑri fɔ mo dɑm ɑ̀ kɑmbɛŋmɑɑ kunɑ. Ǹ sɔmbu ɑ̀ jine kɑ ɑ̀ hɑɑru. Ǹ nɑ ɑ̀ fɔɔ kɑ cii: Fɔɔ, Yuifu yom Kpe.
Ǹ nɑ yɔlɔ tufɑ ɑ̀ gɑɑ. Ǹ nɑ sɑɑri di zɑɑ kɑ ɑ̀ sɔtɛ ndɑ, bɔm gɑɑ.
Sɑɑ kɑ ǹ nɑ ɑ̀ hɑɑru kɑ beeni, ǹ nɑ kpɛ kuku di kɑɑ ɑ̀ gɑɑ. Ǹ nɑ ɑ̀ bumbum jiine yom dɑm ɑ̀ sɛ. Ǹ kpeindɑɑ̀ tɛrɛ kɑ ɑ̀ kɑnji.
Sɑɑ kɑ ǹ hunu cɔfɔ ǹ kube ndɑ Sileni bɔrɔ fɔ kɑ ǹ cii ɑ̀ sɛ Simɔ. Ǹ nɑ ɑ̀ tilɑsi ɑ̀ mɑ Yesu bundu gɑɑrɑntɛ zɑɑ kɑ ɑ̀ jɛrɛ.
Ǹ tɔ nungu fɔ kɑ ǹ cii ɑ̀ sɛ Gologɑtɑ. À feeriji yɑ ci Bɔm Kurumbu nungu.
Ǹ nɑ ɑ̀ no hɑri mɔrɔ kɑ ǹ meigu ndɑ gɑdusɑndi sɑfɑri ɑ̀ mɑ hɑm. Kɑ Yesu nɑ ɑ̀ tɑbɑɑ ɑ̀ hungu kɑ hɑm.
Kɑ ǹ nɑ ɑ̀ kɑnji ǹ nɑ tɛtɛ tɛ ɑ̀ jiine yom bɔm kɑ du kɑ ǹ fɑrisi. Ǹ nɑ ngɑ di tɛ zɑmɑ Sendi yom kɑ ɑndebi cii mɑ tɔ kɑ ɑ̀ cii: Ǹ nɑ ɑ jiine yom fɑrisi ngei gɑme. Ǹ nɑ tɛtɛ tɛ ɑ jiine yom bɔm.”
Ǹ hɑnnɑ kɑ gɔrɔ ɑ̀ dɔ nungu di ko bɑtu.
Ǹ nɑ sɑbɑbu kɑ ɑ̀ sɛ ǹ nɑ ɑ̀ tɔnyɑ hɑntum. Ǹ nɑ ɑ̀ kɑnji ɑ̀ bɔm dɔ bɛɛnɛ kɑ cii: BƆRƆ WƆ YA CI YESU, YUIFU YOM KPE.
Ǹ nɑ zee beeri hinkɑ fɔ mo kɑnji ɑ̀ bɑndɑ. Ǹ nɑ ɑfɔ kɑnji ɑ̀ kɑmbɛŋmɑɑ gɑɑ. Ǹ nɑ ɑfɔ mo kɑnji ɑ̀ kɑmbɛwo gɑɑ.
Bisɑkɔ yom mo go kɑ ɑ̀ woo kɑ cɔɔrɔ.
Ǹ go cii: Ni, n cii n hini kɑ Nungu Hɑlɑɑlɑ zeeri kɑ yɑɑrɑ kɑ cini jiribi hinzɑ gɑme. De ni, n ci Ikpɛ Ize n mɑ n bɔm fɑɑbɑ. N mɑ zumbu bundu gɑɑrɑntɛ wɔ bɔm.
Yɑ no gɑrɑndikɔ jinɑ yom ndɑ Moisi fɔndɑ cooɑndikɔ yom ndɑ mɑrgɑ hɑikusu yom, nge yom mo go kɑ ɑ̀ hɑɑru.
Ǹ cii: À nɑ bɔrɔ fɔ yom fɑɑbɑ fɑ, ɑmmɑ ɑ̀ si hini kɑ ngɑ bɔm fɑɑbɑ. De Isirɑilɑ Kpe no, ɑ̀ mɑ zumbu mɑɑsɑnkulu bundu gɑɑrɑntɛ wɔ bɔm. I gɑ ɑ̀ no cimi.
À nɑɑne Ikpɛ gɑɑ. Ikpɛ mɑ ɑ̀ fɑɑbɑ mɑɑsɑnkulu de Ikpɛ go bɑɑ fɑ zɑmɑ ɑ̀ cii ngɑ yɑ ci Ikpɛ Ize.
Zee beeri yom di mo kɑ ǹ kɑnji ndɑ, ngei mo nɑ ɑ̀ woo zɑngɑ yɑ di.
Ammɑ zɑ zɑɑri bɔm bindi cɔfɔ kube tɛ lɑɑbu di kulu kunɑ kɑlɑ wiciri guuru hinzɑ.
Wiciri guuru hinzɑ di cɔfɔ Yesu kuwɑ ndɑ jinde beeri. À cii: “Eli, Eli lɑmɑ sɑbɑtɑni”. À feeriji yɑ ci, “A ŋmɔne Ikpɛ, ɑ ŋmɔne Ikpɛ, ifɔ sɛ n zuuru ɑ gɑɑ”?
Cɔfɔ ɑfɔ yom kɑ ǹ goono nungu di kɑ ǹ mɑɑ ngɑ di, ǹ cii: Bɔrɔ kpɛ go Eli cɛɛ.
Mɑɑsɑ mɑɑsɑ ǹ kunɑ ɑfɔ zuuru kɑ kpei sɑku zɑɑ kɑ miti dufɛ̃ mɔrɔ kunɑ. Ǹ nɑ ɑ̀ kɔtɔ sɑɑri gɑɑ kɑ ɑ̀ sɛllɛ Yesu sɛ ɑ̀ mɑ sumsum.
Ammɑ cindei go cii: Wɑ nɑm. I mɑ di hɑli Eli go kɑɑ kɑ ɑ̀ fɑɑbɑ no.
Kɑ Yesu ye kɑ kuwɑ kpɛɛnɛ ndɑ jinde beeri, ɑ̀ nɑ ngɑ hundi tɑm.
Cɔfɔ Nungu Hɑlɑɑlɑ lɑbude kɔɔtu ihinkɑ zɑ bɛɛnɛ kɑlɑ gɑndɑ. Gɑndɑ mo zinji. Tondi beeri yom kɔɔtu.
Sɑɑrɛ yom feeri. Hɑlɑɑlɑntɛ boobo mo kɑ ǹ bu tunu.
Ǹ hunu sɑɑrɛ yom kunɑ Yesu tunɑndiyom bɑndɑ kɑ huro wɑngɑrɑ hɑlɑɑlɑ kunɑ. Ǹ hunu tɛrɛ jɑmɑ sɛ.
Wɑnguize yom jinehune fɔ ndɑ beerem kɑ ǹ goono ɑ̀ bɑndɑ go Yesu bɑtu. Kɑ ǹ di gɑndɑ zinji yom di ndɑ hɛ yom kɑ ǹ go tɛ, ǹ hɑmburu kɑlɑ kɑlɑ. Ǹ cii: Siikɑ si bɔrɔ kpɛ wɔ, Ikpɛ Ize no.
Weibɔrɔ boobo mo goono hɑli jinɑ ko gunɑ. Zɑ Gɑlile lɑɑbu no ǹ nɑ Yesu gɑnɑ ko tɑmtɛrɛ ɑ̀ sɛ.
Ǹ kunɑ no Mɑriɑmɑ Mɑgɑdɑliɑ goono ndɑ Mɑriɑmɑ, Yɑkɔfu ndɑ Yose nyɑ ndɑ Zɑbɑdi koo yom, ǹ nyɑ.
Wiciri tɔ, Alimɑte kpɑɑrɑ hɑibɑrikɑkpɛ fɔ mo kɑɑ kɑ ǹ cii ɑ̀ sɛ Yosɛfu. Yesu coobɑɑbɑize no ngɑ mo.
Bɔrɔ di yɑ kpei Pilɑtu dɔ kɑ Yesu bukɔ ŋmɑɑrɛ. Pilɑtu nɑ fɔndɔ no ǹ mɑ bukɔ di no ɑ̀ sɛ.
Yosɛfu nɑ bukɔɑ zɑɑ kɑ dɑm cɛsɛnjɛ hinnɑntɛ kunɑ.
À nɑ ɑ̀ dɑm tondi sɑɑrɛ teji fɔ kɑ ǹ zozobu kunɑ. Kɑ ɑ̀ nɑ tondi bɑmbɑtɑ fɔ gungure kɑ sɑɑrɛ di mee dɑɑbu ndɑ, ɑ̀ dirɑ.
Mɑriɑmɑ Mɑgɑdɑliɑ ndɑ Mɑriɑmɑ wɔ di mo goono nungu di ko gɔrɔ sɑɑrɛ di jine.
Kɑ ɑ̀ mo bo sɔluyom hɑnu bɑndɑ cɔfɔ gɑrɑndikɔ jinɑ yom ndɑ Fɑrisi fɔndɔ bɔrɔ yom nɑ cɛrɛ meigu kɑ kpei Pilɑtu dɔ.
Ǹ cii ɑ̀ sɛ: I jinɑ, i hɔngɔ kɑ sɑɑ kɑ zɑmbɑntɛ wɔ go hunɑ ɑ̀ cii jiribi hinzɑntɛ ngɑ tunu.
Ngɑ di sɛ, n mɑ fɔndɔ no ǹ mo sɑɑrɛ di bɑtu kɑlɑ jiribi hinzɑntɛ di. Ngɑ di mɑ tɛ zɑmɑ hɑnibɑ ɑ̀ coobɑɑbɑize yom mɑ kɑɑ kɑ ɑ̀ zee ciini kɑ cii beerem sɛ, ɑ̀ tunu bu kunɑ. Ngɑ di bɑ si kɔkɔrɔ bɑndɑ zɑmbɑ di, ɑ̀ kɑɑ jɑɑsɑ sintine wɔne.
Pilɑtu cii ǹ sɛ: Wom gundɑ bɑtukɔ yom. Wɑ kpei kɑ ɑ̀ dɑhirɑndi ihinno zɑngɑ wom hini kulu.
Ǹ kpei. Ǹ nɑ sɑɑrɛ di dɑhirɑndi kɑ sɛdɑ dɑm tondɑ gɑɑ. Ǹ nɑ bɑtukɔ yom dɑm mo.
Hulonzom hɑnu hine bisɑ. Jiribi iye ŋmɔne hɑnu sintine kɑ ɑ̀ cii ɑlɑhɑdi, kɑ mo bɑ bo Mɑriɑmɑ Mɑgɑdɑliɑ ndɑ Mɑriɑmɑ wɔ di kɑɑ sɑɑrɛ di gunɑyom.
Cɔfɔ gɑndɑ zinjiyom bɑmbɑtɑ fɔ tɛ. Kpe dɔntɔneize fɔ yɑ zumbu zɑ bɛɛnɛ kɑ kɑɑ tondɑ gungure kɑ gɑnɑndi. À go gɔrɔ ɑ̀ bɔm.
À tɑkɑri go himɑ zɑngɑ bɛɛnɛ nyɑlɑu. À jiine mo ikpɑrɛ no tɑi tɑi tɑi.
Hɑmburu nɑ bɑtukɔ yom dii kɑlɑ ǹ go gɑsi. Ǹ ye zɑngɑ bukɔ yom.
Bine Ikpɛ dɔntɔneize di cii weibɔrɔ yom di sɛ: Wom wɔ, wɑ si hɑmburu zɑmɑ ɑ bei Yesu kɑ ǹ kɑnji di no wom go ceeci.
Ammɑ ɑ̀ si nee zɑmɑ Ikpɛ nɑ ɑ̀ tunɑndi zɑngɑ ɑ̀ cii di. Wɑ kɑɑ di nungu kɑ Kpe kɑni.
Wom mɑ kpei ndɑ wɑɑsi kɑ cii ɑ̀ coobɑɑbɑize yom sɛ kɑ Ikpɛ nɑ ɑ̀ tunɑndi bukɔei gɑme. À bine go kɑ ǹ jinɑ kɑ kpei Gɑlile lɑɑbu. Wom kɑɑ di ɑ̀ nungu di. Gunɑ, ɑ cii wom sɛ.
Cɔfɔ ǹ hunu sɑɑrɛ di dɔ ndɑ wɑɑsi ndɑ hɑmburu ndɑ binekɑɑne bɑmbɑtɑ. Ǹ zuuru kɑ kpei bɑɑru no ɑ̀ coobɑɑbɑize yom sɛ.
Ammɑ sɑɑ kɑ ǹ go kpei bɑɑru di no ɑ̀ coobɑɑbɑize yom di sɛ, cɔfɔ Yesu nɑ ǹ kube. À cii: A go wom fɔɔ. Ǹ mɑɑni ɑ̀ dɔ kɑ sɔmbu ɑ̀ jine. Ǹ nɑ ɑ̀ cee yom dii kɑ ɑ̀ bɛɛrɑndi.
Bine Yesu cii ǹ sɛ: Wɑ si hɑmburu. Wɑ kpei bɑɑru no wom nyɑize yom sɛ ǹ mɑ kpei Gɑlile lɑɑbu. Ǹ kɑɑ di hɛɛ nungu di.
Weibɔrɔ yom di go kpei. Sɑɑ di no bɑtukɔ yom mo ŋmɔne ɑfɔ yom huro wɑngɑrɑ kɑ deede gɑrɑndikɔ jinɑ yom sɛ hɛ kulu kɑ ɑ̀ tɛ.
Kɑ ǹ meigu ndɑ mɑrgɑ hɑikusu yom kɑ sɑwɑrɑ, ǹ nɑ nooru beeri no bɑtukɔ yom di sɛ.
Ǹ cii: Wom mɑ cii ɑ̀ coobɑɑbɑize yom yɑ kɑɑ ciini kɑ ɑ̀ zee sɑɑ kɑ wom go jiibi.
De gɑɑbikonɑ mɑɑ yɑ di, i hini kɑ ɑ̀ suurɑndi kɑ wom kɑɑ tɑɑbi kunɑ.
Ǹ nɑ noorɑ tɑ kɑ tɛ zɑngɑ ǹ cii ǹ mɑ cii di. Bɑɑru ngɑ di yɑ kɑru kɑ see Yuifu yom gɑme hɑli hunkunɑ.
Ammɑ coobɑɑbɑize wei cindi fɔ di kpei Gɑlile lɑɑbu tondi kuku fɔ bɔm, nungu kɑ Yesu jisi ǹ mɑ kpei.
Kɑ ǹ di ɑ̀, ǹ nɑ ɑ̀ bɛɛrɑndi ɑmmɑ ɑfɔ yom siikɑ.
Yesu mɑɑni ǹ dɔ kɑ sendi ǹ sɛ. À cii: Hini kulu no ǹ nɑ ɑ no bɛɛnɛ ndɑ gɑndɑ.
Ngɑ di sɛ wom mɑ kpei dimi yom kulu ǹ mɑ tɛ coobɑɑbɑize yom. Wom mɑ ǹ mirɑndi Bɑɑbɑ ndɑ Ize ndɑ Biyɑ Hɑlɑɑlɑ mɑɑ gɑɑ.
Wom mɑ ǹ cooɑndi ǹ mɑ hɛ yom kulu tɛ kɑ ɑ nɑ wom no ǹ fɔndɔ. Hɛɛ mo, ɑ bo goono wom bɑndɑ sɑɑ kulu kɑlɑ zɑmɑni beenɑntɛ. Ami.
Bɑɑru Hinno Yesu Mɛsiyɑ Ikpɛ Ize bɔm, ɑ̀ sintiyom neyɑ.
Zɑngɑ ɑndebi yom hɑntum ngei tirɑ yom kunɑ kɑ cii: Gunɑ, ɑ go bɔrɔ fɔ sɑmbɑ n jine, wɔ kɑ ɑ gɑ n fɔndɔ sɔlu.
Ngɑ yɑ ci bɔrɔ kɑ ɑ̀ go kuwɑ gɑnji kunɑ. À jinde cii: Wom mɑ Kpe fɔndɑ sɔlu. Wom mɑ ɑ̀ fɔndɔize yom cɛɑndi.
Yohɑnnɑ kɑɑ ko beerem mirɑndi gɑnji kunɑ. À go wɑɑzu beerem mɑ tuubi kɑ bɛrɛ dulum yɑɑfɑyom sɑbu sɛ kɑ du mirɑndiyom.
Yude lɑɑbu bɔrɔ kulu ndɑ Yerusɑlɛm wɑngɑrɑ bɔrɔ kulu hunu kɑ kpei ɑ̀ dɔ. Yohɑnnɑ nɑ ǹ mirɑndi Yudum isɑ kunɑ kɑ ǹ nɑ ngei dulum yom cii.
Yohɑnnɑ go kpɛ fɔ dɑm kɑ ǹ tɛ ndɑ yoo hɑmini. À gundɑ kunɑcendi kuuru ŋmɔne fɔ ngɑ cɛntɛ gɑɑ. À go doo ndɑ gɑnji yu ŋmɑɑ.
À go wɑɑzu kɑ cii: À go kɑɑ ɑ bɑndɑ, bɔrɔ kɑ ɑ̀ bisɑ hɛɛ gɑɑbi. Yɑ nɑ tɔ yɑ ye gɑndɑ kɑ ɑ̀ tɑɑmu yom kɑɑ ɑ̀ sɛ.
Hɛɛ wɔ, ɑ nɑ wom mirɑndi ndɑ hɑri. Ngɑ wɔ, ndɑ Biyɑ Hɑlɑɑlɑ no ɑ̀ kɑɑ wom mirɑndi.
Jiribi nge yom di kunɑ no, ɑ̀ kɑɑ tɔ Yesu kɑɑ zɑ Nɑzɑrɛtu kpɑɑrɑ Gɑlile lɑɑbu. Yohɑnnɑ nɑ ɑ̀ mirɑndi Yudum isɑ kunɑ.
Mɑɑsɑ mɑɑsɑ ɑ̀ hunu hɑri kunɑ, cɔfɔ ɑ̀ di bɛɛnɛ go feeri. Biyɑ Hɑlɑɑlɑ go zumbu ɑ̀ bɔm zɑngɑ gutu.
Cɔfɔ jinde fɔ hunu zɑ bɛɛnɛ kɑ cii: Ni yɑ cii ɑ Ize Binegɑnji. N gɑɑ nɑ ɑ du ɑ binekɑɑne.
Mɑɑsɑ mɑɑsɑ Biyɑ Hɑlɑɑlɑ nɑ Yesu fum gɑnji kunɑ.
À tɛ jiribi weitɑɑci gɑnji di kunɑ. Setɑm go kɑ ɑ̀ sui. Ngɑ ndɑ gɑnji hɑm yom no. Ikpɛ dɔntɔneize yom nɑ ɑ̀ sɑjo.
Ǹ nɑ Yohɑnnɑ dɑm kɑmbɛ. À bɑndɑ Yesu kpei Gɑlile lɑɑbu kɑ Bɑɑru Hinno fɛɛ Ikpɛ kpetɛrɛ bɔm.
À cii: Lɔkɑci tɔ. Ikpɛ kpetɛrɛ mɑɑni. Wɑ tuubi. Wɑ nɑɑne Bɑɑru Hinno gɑɑ.
Kɑ ɑ̀ go Gɑlile buulɑ gɑnɑ, ɑ̀ di Simɔ ndɑ ɑ̀ cɛɛnɛ Andɛrɛ. Ǹ go biriji see buulɑ kunɑ zɑmɑ sɔrɔkɔ yom no.
Cɔfɔ Yesu cii ǹ sɛ: Wɑ ɑ gɑnɑ. Zɑngɑ sɔrɔkɔ cini ciifi ceeci, ɑ kɑɑ wom tɛ bɔrɔ ceecikɔ yom.
Mɑɑsɑ mɑɑsɑ ǹ nɑ ngei biriji yom nɑm kɑ Yesu gɑnɑ.
À bisɑ nodi kɑ tɔ jinɑ cɛnɑ, cɔfɔ ɑ̀ di Yɑkɔfu, Zɑbɑdi koo ndɑ ɑ̀ cɛɛnɛ Yohɑnnɑ. Ngei mo goono hɑrihi fɔ kunɑ ko biriji yom hinsɑ.
Mɑɑsɑ mɑɑsɑ ɑ̀ nɑ nge yom mo cɛɛ. Ǹ nɑ ngei bɑɑbɑ Zɑbɑdi nɑm hɑrihiɑ kunɑ ndɑ gbeiteeri fɔ yom kɑ Yesu gɑnɑ.
Ǹ huro Kɑpɛnɑum kpɑɑrɑ. Mɑɑsɑ mɑɑsɑ ɑ̀ huro Yuifu yom mɑrgɑ fuu kunɑ hulonzom hɑnu kɑ cooɑndi.
Bɔrɔ kulu go mɑmɑci ndɑ Yesu cɛbɛ zɑmɑ ɑ̀ go kɑ ǹ cooɑndi no zɑngɑ ɑ̀ gundɑ hini. À mɑnɑ cooɑndi zɑngɑ Moisi fɔndɑ cooɑndikɔ yom.
Ǹ mɑrgɑ fuuɑ kunɑ bɔrɔ fɔ goono kɑ ɑ̀ gundɑ hɔllɛ. Cɔfɔ hɔllɛ di kɑɑti.
À cii: Wɑ i nɑm. Ifɔ yɑ goono ni ndɑ i yom gɑme, Yesu Nɑzɑrɛtu? N kɑɑ n mɑ i hɑlɑci no? A go kɑ n bei. Ni yɑ Ikpɛ ŋmɔne hɑlɑɑlɑ no.
Yesu deeni ɑ̀ gɑɑ kɑ cii: Dɛnjɛ. N mɑ hunu bɔrɔ kpɛ bɑndɑ.
Cɔfɔ hɔllɛ di nɑ ɑ̀ zinji zinji ndɑ gɑɑbi kɑ kuwɑ ndɑ jinde beeri. À gɑɑ no ɑ̀ hunu ɑ̀ bɑndɑ.
Mɑmɑci nɑ ǹ kulu dii kɑlɑ ǹ nɑ cɛrɛ hã kɑ cii: Ifɔ no wɔne? Cɛbɛ teji fɔ dimi no wɔne? Bɑ hɔllɛ yom, Yesu go kɑ ǹ no mei ndɑ hini. Ǹ go kɑ ɑ̀ sendi gɑnɑ.
Yesu bɑɑru hunu mɑɑsɑ mɑɑsɑ Gɑlile lɑɑbu ndɑ ɑ̀ hundɑntɛ kulu.
Mɑɑsɑ mɑɑsɑ ǹ hunu Yuifu yom mɑrgɑ fuuɑ kunɑ. Ǹ kpei huro Simɔ ndɑ Andɛrɛ fuu. Yɑkɔfu ndɑ Yohɑnnɑ goono ǹ bɑndɑ.
Simɔ hɑnzure weibɔrɔ bine go kɑni ndɑ gɑɑwɑse. Mɑɑsɑ mɑɑsɑ ǹ nɑ ɑ̀ sendi tɛ Yesu sɛ.
Yesu mɑɑni kɑ ɑ̀ kɑmbɛ dii kɑ ɑ̀ tunɑndi. Mɑɑsɑ mɑɑsɑ gɑɑwɑse di bisɑ ɑ̀ gɑɑ. À bɑndɑ ɑ̀ go kɑ ǹ yɑrɛ.
Wiciri kɑmbu tɔ, weenu kɑm. Ǹ kɑɑndɑ Yesu sɛ zɛnjɛkom yom kulu ndɑ hɔllɛkpɛ yom.
Wɑngɑrɑ di sukutum kulu meigu fuuɑ mee gɑɑ.
À nɑ bɔrɔ boobo no bɑɑni kɑ ǹ go tɑɑbi ndɑ doori ŋmɑni ŋmɑni. À nɑ hɔllɛ boobo mo gɑɑrɛ. À mɑnɑ tu hɔllɛ yom sɛ ǹ mɑ sendi zɑmɑ hɔllei mo gɑ ɑ̀ bei.
Yesu tunu zɑ ɑsubɑ beeri kɑ hunu. À kpei gɑnji kunɑ, nungu kɑ bɔrɔ fɔ kulu si ko kɑ ɑduwɑ tɛ nodi.
Zɑ Simɔ ndɑ beerem kɑ ǹ goono ɑ̀ bɑndɑ, ǹ kulu kpei ɑ̀ ceeciyom.
Kɑ ǹ di ɑ̀, ǹ cii ɑ̀ sɛ: Bɔrɔ kulu go kɑ n ceeci.
Yesu cii ǹ sɛ: I mɑ kpei kpɑɑrɑ fɔ ndɑ cɛrɛ yom kunɑ yɑ du kɑ bɑɑru fɛɛ nungu yom di mo zɑmɑ ngɑ di sɛ no ɑ kɑɑ.
À go wɑɑzu ǹ mɑrgɑ fuu yom kunɑ Gɑlile lɑɑbu kulu. À nɑ hɔllɛ yom mo gɑɑrɛ beerem bɑndɑ.
Jire fɔ kɑɑ sɔmbu Yesu jine kɑ cii ɑ̀ sɛ: De n bɑɑ, n hini kɑ ɑ hinnɑndi.
Sisibi bine nɑ Yesu dii. À nɑ ngɑ kɑmbɛ sɛllɛ kɑ ɑ̀ hɑmɑ. À cii ɑ̀ sɛ: A go bɑɑ, n mɑ hinne.
Kɑ Yesu sendi yɑ di, cɔfɔ mɑɑsɑ mɑɑsɑ jiretɛrɑ nɑ ɑ̀ tɑm. À hinne.
Yesu nɑ ɑ̀ dɑm ndɑ gɑɑbi. À gɑɑ no ɑ̀ nɑ ɑ̀ tɑm ndɑ wɑɑsi.
À cii ɑ̀ sɛ: N mɑ lɑɑkɑli n mɑ si ɑ̀ cii bɔrɔ fɔ kulu sɛ. Ammɑ n mɑ kpei kɑ n bɔm cɛbɛ gɑrɑndikɔ sɛ. N mɑ sɑrɑɑ kɑ Moisi fɔndɑ cii di tɛ n hinneyom sɛ ɑ̀ mɑ tɛ beerem sɛ sɛdɑ.
Ammɑ kɑ bɔrɔ di hunu, cɔfɔ ɑ̀ sinti kɑ Yesu bɑɑru fɛɛ nungu kulu. Sɑɑ di gɑɑ Yesu si hini kɑ huro wɑngɑrɑ di kunɑ tɛrɛkpɑrɛ, ɑmmɑ ɑ̀ cɛ gɑnji fɔ kunɑ. Beerem hunu nungu kulu kɑ kɑɑ ɑ̀ dɔ.
À tɛ jiribi yom, Yesu ye kɑ huro Kɑpɛnɑum wɑngɑrɑ. Cɔfɔ beerem mɑɑ ǹ cii ɑ̀ goono fuu.
Mɑɑsɑ mɑɑsɑ bɔrɔ boobo meigu kɑlɑ tɛrɛ si bɑ hundɑ mee mɑɑnɑntɛ. À nɑ ǹ wɑɑzu ndɑ Ikpɛ Sendɑ.
Beerem kɑɑ ɑ̀ dɔ. Ǹ kɑɑndɑ mɔngɔlɔ fɔ kɑ bɔrɔ tɑɑci nɑ ɑ̀ zɑɑ.
Kɑ ǹ mɑnɑ du kɑ mɑɑni Yesu dɔ bɔrɔ bɑyom sɑbu sɛ, ǹ kɑɑru kɑ fuuɑ kɑ ɑ̀ kunɑ Yesu goono bɔm feeri kɑ ɑ̀ funu. Ǹ nɑ dɑɑrɑ kɑ ɑ̀ kunɑ mɔngɔlɑ goono ko kɑni zumɑndi fuuɑ kunɑ.
Kɑ Yesu di nɑɑne kɑ ǹ gundɑ, cɔfɔ ɑ̀ cii mɔngɔlɔ di sɛ: A koo, ɑ nɑ n yɑɑfɑ ndɑ n dulum yom.
Moisi fɔndɑ cooɑndikɔ fɔ yom bine go gɔrɔ nodi kɑ lɑsɑbu ngei bine kunɑ.
Ǹ cii: Ifɔ sɛ no bɔrɔ kpɛ go sendi yɑ wɔ? À go kɑ Ikpɛ sendi yɑmu kɑ ɑ̀ cɛnɑndi no. Mee yɑ hini kɑ bɔrɔ yɑɑfɑ ndɑ ɑ̀ dulum yom de ɑ̀ mɑnɑ ci Ikpɛ ngɑ fɔ?
Yesu go bei ngɑ bine kunɑ kɑ ǹ go lɑsɑbu ngɑ di tɛ ngei binei kunɑ. Mɑɑsɑ mɑɑsɑ ɑ̀ cii ǹ sɛ: Ifɔ sɛ wom go lɑsɑbu wɔne tɛ wom bine yom kunɑ?
Wɔ fɔ yɑ fɑɑlɑ kɑ bisɑ, bɔrɔ mɑ cii mɔngɔlɔ sɛ, ɑ nɑ n yɑɑfɑ ndɑ n dulum yom wɑlɑ bɔrɔ mɑ cii, tunu kɑ n dɑɑri cɛnɑ zɑɑ kɑ dirɑ?
Bine wom mɑ bei kɑ hɛɛ Adɑmize, ɑ gundɑ hini hɑndunyɑ kunɑ kɑ bɔrɔ yɑɑfɑ ndɑ ɑ̀ dulum yom. À gɑɑ no ɑ̀ sendi mɔngɔlɑ sɛ.
À cii: Tunu kɑ n dɑɑri cɛnɑ zɑɑ kɑ kpei fuu.
Mɑɑsɑ mɑɑsɑ ɑ̀ tunu. À nɑ ngɑ dɑɑri cɛnɑ zɑɑ kɑ hunu ǹ kulu jine. Mɑmɑci nɑ ǹ kulu dii. Ǹ nɑ Ikpɛ bɛɛrɑndi kɑ cii: I mɑnɑ di wɔne dimi bɑ ce fɔ.
Yesu ye kɑ hunu kpɛɛnɛ ko buulɑ gɑnɑ. Jɑmɑ di kulu nɑ ɑ̀ gɑnɑ. À nɑ ǹ cooɑndi.
Sɑɑ kɑ ɑ̀ go bisɑ, ɑ̀ di Lefi Alifɛ koo kɑ ɑ̀ go gɔrɔ bɑɑlici ɑlikɑsi tɑyom dɔ. Cɔfɔ ɑ̀ cii ɑ̀ sɛ: A gɑnɑ. À tunu kɑ Yesu gɑnɑ.
À kɑɑ tɔ, Yesu go gɔrɔ kɑ ŋmɑɑ Lefi fuu kunɑ. Alikɑsi tɑkɔ boobo ndɑ dulumkoni boobo ndɑ ɑ̀ coobɑɑbɑize yom go ŋmɑɑ ɑ̀ bɑndɑ. Ngei yɑ ci bɔrɔ tutumɑ kɑ ǹ go kɑ ɑ̀ gɑnɑ.
Moisi fɔndɑ cooɑndikɔ yom ndɑ Fɑrisi fɔndɑ bɔrɔ yom di ɑ̀ go ŋmɑɑ ndɑ ɑlikɑsi tɑkɔ yom ndɑ dulumkoni yom. Cɔfɔ ǹ cii ɑ̀ coobɑɑbɑize yom sɛ: Ifɔ sɛ no ɑ̀ go ŋmɑɑ kɑ hɑm ndɑ ɑlikɑsi tɑkɔ yom ndɑ dulumkoni yom wɔ?
Kɑ Yesu mɑɑ ngɑ di, ɑ̀ cii ǹ sɛ: Beerem kɑ ǹ gundɑ bɑɑni, ǹ si bɑɑ lokotoro kɑlɑ beerem kɑ ǹ sindɑ bɑɑni. Yɑ nɑ kɑɑ bɔrɔ cɛɑntɛ susu yom cɛɛ ǹ mɑ tuubi ɑmmɑ dulumkoni yom.
Yohɑnnɑ coobɑɑbɑize yom bine ndɑ Fɑrisi fɔndɑ bɔrɔ yom go meehɔ zɑɑ hɑnu wɔ. Cɔfɔ ǹ kɑɑ cii Yesu sɛ: Ifɔ sɛ Yohɑnnɑ coobɑɑbɑize yom ndɑ Fɑrisi fɔndɑ bɔrɔ yom go meehɔ zɑɑ ɑmmɑ ǹ coobɑɑbɑize yom si meehɔ zɑɑ?
Yesu cii ǹ sɛ: Hɑruhiji kpɑɑsi yom si hini kɑ meehɔ zɑɑ sɑɑ kɑ hɑruhijɑ goono ndei. À nɑ ci cimi no bɑ? Sɑɑ kulu kɑ hɑruhijɑ goono ndei, ǹ si meehɔ zɑɑ.
Ammɑ hɑnu yom kɑɑ kɑɑ sɑɑ kɑ ǹ kɑɑ hɑruhijɑ gɑnɑndi ǹ dɔ, ǹ kɑɑ meehɔ zɑɑ hɑnu ngɑ di.
Bɔrɔ si zɑɑrɑ teji dumbɑri tɑɑ jiine zeenɔ gɑɑ, zɑmɑ dumbɑri di gɑ izeenɑ jɛrɛ fɔ zɑɑ no. Pɑti di kɑɑ tɔntɔnu.
Yɑ no bɔrɔ si dufɛ teji dɑm hɑmburu zeenɔ yom kunɑ zɑmɑ dufɛ gɑ ǹ bɔgu no. Dufɛ di kɑɑ bɑmbɑri. Hɑmburu yom mo kɑɑ sɑrɑ. Ammɑ ǹ go dufɛ teji dɑm hɑmburu teji kunɑ.
À kɑɑ tɔ Yesu ndɑ ɑ̀ coobɑɑbɑize yom go fɑri yom tooru hulonzom hɑnu hine, ngɑ ndɑ ɑ̀ coobɑɑbɑize yom. Fɔndɑ bɔm coobɑɑbɑize yom sinti kɑ cɛtɛ yom pɑti.
Cɔfɔ Fɑrisi fɔndɑ bɔrɔ yom cii Yesu sɛ: Gunɑ, ifɔ sɛ ǹ go tɛ yɑ di hulonzom hɑnu hine hɛ kɑ ǹ mɑnɑ ɑ̀ hɑlɑli?
Yesu cii ǹ sɛ: Wom coo bɑ hɛ kɑ Dɑfidi tɛ sɑɑ kɑ ɑ̀ goono tilɑsi kunɑ kɑ ɑ̀ mɑɑ hɛrɛɛ, ngɑ ndɑ ɑ̀ bɑndɑ bɔrɔ yom?
À huro Ikpɛ Nungu Hɑlɑɑlɑ gɑrɑndikɔ beeri Abiɑtɑ wɑtɛ. À nɑ buuru jisɑntɛ kɑ ɑ̀ ci sɑrɑɑ ŋmɑɑ. À mɑnɑ hɑlɑli ɑ̀ sɛ ɑ̀ mɑ ŋmɑɑ kɑlɑ gɑrɑndikɔ yom hinne sɛ. Dɑfidi nɑ ngɑ bɑndɑ bɔrɔ yom mo no.
Yesu cii ǹ sɛ: Bɔrɔ sɛ no Ikpɛ nɑ hulonzom hɑnu tɛ, ɑ̀ mɑnɑ bɔrɔ tɛ hulonzom hɑnu sɛ.
Ngɑ di sɛ no, hɛɛ Adɑmize, hɛɛ yɑ ci hulonzom hɑnu Kpe mo.
Yesu huro Yuifu yom mɑrgɑ fuuɑ kunɑ kpɛɛnɛ. Bɔrɔ fɔ mo goono nodi kɑ ɑ̀ kɑmbɛ bu.
Cɔfɔ Yuifu yom go Yesu gunɑ kɑ di hɑli ɑ̀ gɑ ɑ̀ no bɑɑni hulonzom hɑnu hine, ngei mɑ ɑ̀ tɔnyɑ.
Yesu cii bɔrɔ kɑ ɑ̀ kɑmbɛ bu di sɛ: Tunu ǹ kulu jine.
Cɔfɔ ɑ̀ cii ǹ sɛ: À hɑlɑli bɔrɔ mɑ ihinno tɛ hulonzom hɑnu hine bɑ wɑlɑ ilɑlɔ? À mɑ hundi fɑɑbɑ wɑlɑ ɑ̀ mɑ ɑ̀ wi? Ǹ kulu tɛ sɑkɑi.
Yesu nɑ ǹ gunɑ kɑ cɛɛrɛ ndɑ bine. À bine sɑrɑ ndɑ ǹ binesɛndɛ di. À cii bɔrɔ di sɛ: N kɑmbɛ sɛllɛ. À nɑ ɑ̀ sɛllɛ. Cɔfɔ ɑ̀ kɑmbɛ tɛ bɑɑni zɑngɑ kɑmbɛwo di.
Kɑ Fɑrisi fɔndɑ bɔrɔ yom hunu, mɑɑsɑ mɑɑsɑ ǹ sɑwɑrɑ ɑ̀ bɔm ndɑ Hirodu bɑndɑ bɔrɔ yom ngei mɑ ɑ̀ wi.
Cɔfɔ Yesu nɑ ngɑ bɔm cendi ndɑ ngɑ coobɑɑbɑize yom kɑ ye buulɑ mee gɑɑ. Bɔrɔ bɑkɑrɑ hunu zɑ Gɑlile lɑɑbu ndɑ Yude lɑɑbu kɑ ɑ̀ gɑnɑ.
Ǹ hunu mo zɑ Yerusɑlɛm wɑngɑrɑ ndɑ Idume lɑɑbu ndɑ Yudum isɑ bisɑntɛ ndɑ Tiru wɑngɑrɑ ndɑ Sidom wɑngɑrɑ hundɑntɛ. Kɑ bɔrɔ bɑkɑrɑ mɑɑ hɛ yom kɑ Yesu go tɛ, ǹ kɑɑ ɑ̀ dɔ.
À cii ngɑ coobɑɑbɑize yom sɛ ǹ mɑ du hɑrihi cɛnɑ fɔ kɑ ɑ̀ jisi ngɑ sɛ jɑmɑ di mɑ si ngɑ gɑmɑ.
À nɑ bɔrɔ boobo no bɑɑni hɑli beerem kɑ ǹ gundɑ guruguze lɑlɔ yom go kuriyo ɑ̀ bɔm ngei mɑ du kɑ ɑ̀ hɑmɑ.
Sɑɑ kɑ hɔllɛ yom di ɑ̀, ǹ jɛndɛbiri ɑ̀ sɛ. Ǹ kuwɑ kɑ cii: Ni wɔ, ni yɑ Ikpɛ Ize no.
Yesu mo nɑ ǹ dɑm ndɑ gɑɑbi kɑ cii ǹ mɑ si ngɑ mɑɑ fɛɛ.
À bɑndɑ Yesu kɑɑru tondi kuku fɔ bɔm kɑ beerem kɑ ɑ̀ bɑɑ cɛɛ. Ǹ kpei ɑ̀ dɔ.
À nɑ bɔrɔ wei cindi hinkɑ suubɑ kɑ ǹ mo goono ngɑ bɑndɑ, ngɑ mɑ ǹ dɔntɔm ǹ mɑ kpei bɑɑru fɛɛ.
Ǹ mɑ du hini mo kɑ zɛnjɛkom yom no bɑɑni. Ǹ mɑ hɔllɛ yom gɑɑrɛ beerem bɑndɑ mo.
Bɔrɔ wei cindi hinkɑ di kɑ ɑ̀ suubɑ ǹ mɑɑ yom neyɑ: Simɔ kɑ ɑ̀ nɑ ɑ̀ no mɑɑdɛcɛ Piɛɛ
ndɑ Yɑkɔfu, Zɑbɑdi koo ndɑ Yohɑnnɑ, Yɑkɔfu cɛɛnɛ. À nɑ ǹ no mɑɑdɛcɛ Bɔnɑje. À feeriji yɑ ci bɔrɔ kɑ ɑ̀ tɛyom himɑ bɑɑnɑ.
À nɑ Andɛrɛ suubɑ mo ndɑ Filipu ndɑ Bɑtelemɑ ndɑ Mɑtiyu ndɑ Tomɑ ndɑ Yɑkɔfu, Alifɛ koo ndɑ Tɑde ndɑ Simɔ Kɑnɑnɑ bɔrɔ
ndɑ Yudɑ Isikɑriɔtu mo kɑ ɑ̀ nɑ Yesu dɑm kɑmbɛ. Ǹ huro fuu fɔ kunɑ.
Jɑmɑ di ye kɑ meigu kpɛɛnɛ kɑlɑ Yesu ndɑ ɑ̀ coobɑɑbɑize yom mɑnɑ hini bɑ kɑ ŋmɑɑ.
Kɑ Yesu fuuize yom mɑɑ ngɑ di, cɔfɔ ǹ kɑɑ kɑ ɑ̀ dii, zɑmɑ ǹ cii ɑ̀ bɔm yɑ see.
Moisi fɔndɑ cooɑndikɔ yom hunu zɑ Yerusɑlɛm wɑngɑrɑ. Ǹ cii: Bezɑbulɑ no ɑ̀ bɔm, hɔllɛ yom kpɛ. Bezɑbulɑ ngɑ di no, ɑ̀ go hɔllɛ yom gɑɑrɛ ndɑ.
Yesu nɑ jɑmɑ cɛɛ kɑ sendi ǹ sɛ ndɑ yɑɑse yom. À cii: Mɛtɛ Setɑm tɛ kɑ hini kɑ ngɑ bɔm gɑɑrɛ?
De kpetɛrɛ gɑɑbɑ ndɑ ngɑ bɔm kɑ fee ihinkɑ, kpetɛrɛ ngɑ di si hini kɑ cɛ.
De bine fuu gɑɑbɑ ndɑ ngɑ bɔm, ɑ̀ fee ihinkɑ. Fuu ngɑ di si hini kɑ cɛ.
De Setɑm gɑɑbɑ ndɑ ngɑ bɔm ɑ̀ fee ihinkɑ. À si hini kɑ cɛ. À kpetɛrɛ tɔ ngɑ mee noyɑ.
Bɔrɔ si kɑ ɑ̀ hini kɑ huro bɑliji fuu kunɑ kɑ ɑ̀ jiine yom kuu de ɑ̀ mɑnɑ ɑkpɛ hɔ jinɑ. Sɑɑ ngɑ di ɑ̀ du kɑ ɑ̀ jiine yom kuu.
Cimi no, ɑ go cii wom sɛ, Ikpɛ gɑ iburɑdɑm yom yɑɑfɑ ndɑ dulum kulu ndɑ ǹ sendi yɑmɔ kɑ ǹ go kɑ Ikpɛ cɛnɑndi ndɑ.
Ammɑ bɔrɔ kulu kɑ ɑ̀ go sendi yɑmu kɑ Biyɑ Hɑlɑɑlɑ cɛnɑndi, ɑkpɛ si du yɑɑfɑyom pɑi. Ammɑ ciiti kɑ ɑ̀ sindɑ beeniyom goono ɑ̀ bɔm.
Yesu sendi zɑngɑ yɑ zɑmɑ ǹ go cii ɑ̀ gundɑ hɔllɛ.
Cɔfɔ ɑ̀ cɛɛnɛ yom ndɑ ɑ̀ nyɑ kɑɑ cɛ tɛrɛ kɑ bɔrɔ dɑm ɑ̀ mɑ ɑ̀ cɛɛ.
Bɔrɔ boobo bine gɔrɔ kɑ ɑ̀ dɑm bindi. Ǹ cii ɑ̀ sɛ: Gunɑ, n nyɑ ndɑ n cɛɛnɛ yom no tɛrɛ yɑ, ǹ go kɑ n ceeci.
Cɔfɔ ɑ̀ tu ǹ sɛ kɑ cii: Mee yɑ ci ɑ nyɑ, wɑlɑ mee yom yɑ ci ɑ cɛɛnɛ yom?
À nɑ beerem kɑ ǹ gɔrɔ kɑ ɑ̀ dɑm bindi gunɑ kɑ cɛɛrɛ. À cii: Gunɑ, ɑ nyɑ ndɑ ɑ cɛɛnɛ yom neyɑ.
Bɔrɔ kulu kɑ ɑ̀ go kɑ Ikpɛ binebɑɑ tɛ, ɑkpɛ yɑ ci ɑ cɛɛnɛ ndɑ ɑ weimɑ ndɑ ɑ nyɑ.
Yesu ye ko cooɑndi buulɑ jɛrɛ gɑɑ. Jɑmɑ bɑkɑrɑ fɔ meigu ɑ̀ dɔ kɑlɑ ɑ̀ huro hɑrihi fɔ kunɑ kɑ gɔrɔ buulɑ bɔm. Jɑmɑ di kulu mo cɛ buulɑ mee gɑɑ.
À gɔ kɑ ǹ cooɑndi hɛ boobo yɑɑse yom kunɑ. À cooɑndiyomɑ kunɑ ɑ̀ go cii ǹ sɛ:
Wɑ hɑngɑ dɑm. Gunɑ, dimiize seekɔ fɔ hunu kɑ dimiize yom see.
Seeyomɑ gɑɑ ɑ̀ kɑɑ tɔ dimiize fɔ yom kɑm fɔndɔ jɛrɛ gɑɑ. Bɛɛnɛ ciro yom kɑɑ kɑ ǹ kulu ŋmɑɑ.
Afɔ yom mo kɑm tondi dɑɑru bɔm, nungu kɑ lɑɑbu boobo si. Mɑɑsɑ mɑɑsɑ cɔfɔ ǹ zei zɑmɑ gɑndɑ di sindɑ lɑɑbu no.
Sɑɑ kɑ weenu hunu kɑ dungu, cɔfɔ ɑ̀ nɑ ǹ kɔgɑndi zɑmɑ ǹ sindɑ kɑɑji hinno.
Afɔ yom mo kɑm kɑriji nyɑ yom kunɑ. Kɑriji nyɑ yom beeri kɑ ǹ dii. Ǹ mɑnɑ hɛi.
Afɔ yom mo kɑm lɑɑbu hinno kunɑ. Ǹ go zei. Ǹ go beeri kɑ tɔntɔnu hɑli ǹ go bɑrikɑ hɛi mo. Afɔ yom hɛi ize wɑrɑnzɑ. Afɔ yom hɛi ize weidu. Afɔ yom mo hɛi ize zɑngu.
Yesu cii ǹ sɛ: Bɔrɔ kɑ ɑ̀ hini kɑ hɑngɑ dɑm kɑ mɑɑ, ɑ̀ mɑ mɑɑ fɑ.
Sɑɑ kɑ Yesu ye kɑmbu, beerem kɑ ǹ goono ɑ̀ hundɑntɛ ndɑ coobɑɑbɑize wei cindi hinkɑ di nɑ ɑ̀ hã yɑɑse di feeriji.
A cii ǹ sɛ: Wom sɛ no Ikpɛ nɑ ngɑ kpetɛrɛ duje beiyom no, ɑmmɑ tɛrɛ bɔrɔ yom sɛ hɛ kulu yɑɑse kunɑ no ǹ go kɑ ɑ̀ tɛ ǹ sɛ.
Ngɑ di tɛ no zɑmɑ gunɑyom gɑɑ ǹ mɑ gunɑ, ɑmmɑ ǹ si di. Mɑɑyom gɑɑ ǹ mɑ mɑɑ ɑmmɑ ǹ si fɑhɑm. De ɑ̀ nɑ ci yɑ, ǹ kɑɑ bɛrɛ ɑ dɔ kɑ du dulum yɑɑfɑyom.
Cɔfɔ ɑ̀ cii ǹ sɛ: Wom mɑnɑ fɑhɑm ndɑ yɑɑse wɔne no? Dee mɛtɛ wom tɛ kɑ fɑhɑm ndɑ yɑɑse yom kulu dɑ?
Dimiize seekɔɑ go kɑ Ikpɛ Sendɑ see.
Dimiizei kɑ ǹ see kɑmbu, ngei yɑ ci nungu kɑ ǹ go kɑ Ikpɛ Sendɑ see. Kɑ beerem go mɑɑ, Setɑm kɑɑ mɑɑsɑ mɑɑsɑ kɑ Ikpɛ Sendɑ kɑ ǹ see ǹ bine yom kunɑ kɔm.
Yɑ di no dimiizei kɑ ǹ kɑm tondi dɑɑrɑ bɔm mo, ngei yɑ ci beerem kɑ ǹ mɑɑ Ikpɛ Sendɑ ǹ go kɑ ɑ̀ tɑ mo mɑɑsɑ mɑɑsɑ ndɑ binekɑɑne.
Ammɑ ǹ sindɑ kɑɑji ngei kunɑ. Bɑndɑ fɔ gɑnɑkɔ yom no. Sɑɑ kɑ tɑɑbi wɑlɑ guruguze kɑɑ Ikpɛ Sendɑ sɑbu sɛ, mɑɑsɑ mɑɑsɑ cɔfɔ ǹ kɑmbɑ.
Dimiizei kɑ ǹ see kɑriji yom kunɑ, ngei yɑ ci beerem kɑ ǹ go mɑɑ Ikpɛ Sendɑ.
Ammɑ zɑmɑni wɔ kɑrihã ndɑ hɑibɑrikɑ yom fɑfɑguɛ ndɑ hɛ bɑɑyom futu go huro. Ǹ go kɑ Ikpɛ Sendɑ nɑɑni hɑli ɑ̀ si bɑrikɑ hɛi.
Dimiizei mo kɑ ǹ go see lɑɑbu hinno kunɑ, ngei yɑ ci beerem kɑ ǹ go mɑɑ Ikpɛ Sendɑ. Ǹ go kɑ ɑ̀ tɑ. Ǹ go bɑrikɑ hɛi. Afɔ yom hɛi ize wɑrɑnzɑ. Afɔ yom hɛi ize weidu. Afɔ yom mo hɛi ize zɑngu.
Yesu cii ǹ sɛ: Beerem si fitilɑ diiɑndi kɑ gɑɑsu gum ɑ̀ bɔm, wɑlɑ kɑ ɑ̀ dɑm kɑni dɔ cire. Ǹ go kɑ ɑ̀ diiɑndi no kɑ jisi fitilɑ dɛcɛyom dɔ. À nɑ ci cimi no bɑ?
Hɛ kulu kɑ ɑ̀ goono tugɑntɛ ǹ gɑ ɑ̀ kɑɑtɛrɛ. Hɛ kulu kɑ ɑ̀ goono dɑɑbɑntɛ mo ǹ gɑ ɑ̀ bei kɑ jisi tɛrɛkpɑrɛ.
Bɔrɔ kulu kɑ ɑ̀ hini kɑ hɑngɑ dɑm kɑ mɑɑ, ɑ̀ mɑ mɑɑ fɑ.
À cii ǹ sɛ kpɛɛnɛ: Wɑ lɑɑkɑli ndɑ hɛ kɑ wom go mɑɑ. Neesiji kɑ wom go neesi ndɑ, ngɑ no ǹ kɑɑ neesi ndɑ wom sɛ. Ǹ kɑɑ tɔntɔnu wom sɛ ɑ̀ gɑɑ mo.
Bɔrɔ kɑ ɑ̀ gundɑ, ǹ gɑ ɑ̀ no. Bɔrɔ kɑ ɑ̀ sindɑ mo, bɑ hɛ kɑ ɑ̀ gundɑ ǹ gɑ ɑ̀ tɑ ɑ̀ gɑɑ. Dimiize kɑ ɑ go zei ngɑ bɔm sɛ yɑɑse neyɑ
À cii mo: Yɑ wɔ no Ikpɛ kpetɛrɛ bɑrɑ zɑngɑ bɔrɔ fɔ kɑ ɑ̀ nɑ dimiize see.
À go jiibi kɑ tunu ciini ndɑ zɑɑri. Dimiizɑ zei kɑ beeri ngɑ bɔm sɛ, ɑ̀ mɑnɑ bei zɑngɑ no.
Gɑndɑ go kɑ ize hɛi ngɑ bɔm sɛ, sintine kɔsu, ɑ̀ bɑndɑ kpɑri, ɑ̀ bɑndɑ cɛtɛ, cɔfɔ moodɑmyom.
Sɑɑ kɑ ɑ̀ nini, mɑɑsɑ mɑɑsɑ ɑ̀ go kɔmɑ dɑm ɑ̀ kunɑ zɑmɑ ɑ̀ tɔ wiyom.
Yesu cii kpɛɛnɛ: Ifɔ no i mɑ Ikpɛ kpetɛrɛ himɑndi ndɑ, wɑlɑ yɑɑse fɔ no i gɑ ɑ̀ tɛ ndɑ?
À himɑ no zɑngɑ mutɑru yɑzi dimi fɔ mogure. Sɑɑ kɑ ǹ nɑ ɑ̀ see gɑndɑ bɔm ɑ̀ cɛnɑ ndɑ dimiize kulu kɑ ɑ̀ goono hɑndunyɑ kunɑ.
Ammɑ sɑɑ kɑ ǹ nɑ ɑ̀ see, ɑ̀ bɑndɑ ɑ̀ zei. À beeri kɑ bisɑ tuuriize yom kulu. À go kɑmbɛ beeri yom tɛ hɑli bɛɛnɛ ciro yom hini kɑ gɔrɔ ɑ̀ kɔsu kunɑ.
Yɑɑse boobo gɑɑ zɑngɑ nge yom di, Yesu sendi ǹ sɛ ndɑ zɑngɑ ǹ hini kɑ mɑɑ ɑ̀ sɛ.
À mɑnɑ sendi ǹ sɛ yɑɑse si ɑmmɑ kɑmbu ɑ̀ nɑ ǹ kulu feeri ngɑ coobɑɑbɑize yom sɛ.
Hɑnu ngɑ di kɑ wiciri tɔ, ɑ̀ cii ngɑ coobɑɑbɑize yom sɛ. I mɑ kpei yɑ hɛrɛ tɛrɛ.
Kɑ ǹ nɑ jɑmɑ di tɑm, coobɑɑbɑize yom nɑ Yesu zɑɑ hɑrihiɑ kunɑ zɑngɑ ɑ̀ goono. Hɑrihi fɔ yom mo goono ɑ̀ bɑndɑ.
Cɔfɔ hɛo beeri fɔ tunu buulɑ bɔm. Hɑri boosu yom go hɑrihiɑ kɑɑru kɑ huro ɑ̀ kunɑ kɑlɑ ɑ̀ go tɔ ndɑ hɑri kɔ.
Yesu wɔ goono bɑndɑ kɑ hɑngɑsu ko jiibi funukɔ citɑ bɔm. Cɔfɔ coobɑɑbɑize yom nɑ ɑ̀ tunɑndi kɑ cii ɑ̀ sɛ: Coobɑɑbɑ, n bɑ si ndɑ i hɑlɑciyom bɑ?
À tunu kɑ deeni hɛo di gɑɑ. À cii buulɑ sɛ: N mee dii, dɛnjɛ. Hɛo di cɛ, nungu tɛ sɑkɑi.
Yesu cii ǹ sɛ: Ifɔ sɛ wom go hɑmburu zɑngɑ yɑ wɔ? Mɛtɛ no, wom sindɑ nɑɑne no?
Hɑmburu nɑ ǹ dii kɑlɑ kɑlɑ. Ǹ cii cɛrɛ sɛ: Mee dimi no bɔrɔ wɔ hɑli bɑ hɛo ndɑ buulɑ go kɑ ɑ̀ sendi gɑnɑ?
Ǹ tɔ buulɑ yɑ hɛrɛ tɛrɛ Gɑdɑrɑncei lɑɑbu.
Sɑɑ kɑ Yesu hunu hɑrihiɑ kunɑ, mɑɑsɑ mɑɑsɑ bɔrɔ fɔ kɑ ɑ̀ gundɑ hɔllɛ fɔ hunu sɑɑrɛ yom dɔ kɑ ɑ̀ kube.
À gɔrɛ dɔ goono sɑɑrɛ yom kunɑ. Bɔrɔ si kɑ ɑ̀ hini kɑ ɑ̀ hɔ bɑ ndɑ nyɔri.
Ce boobo ǹ nɑ ɑ̀ hɔ ndɑ seseri ndɑ nyɔri yom. À nɑ nyɔri yom pɑti. À nɑ seseri yom ceeri ceeri. Bɔrɔ si kɑ ɑ̀ hini kɑ ɑ̀ foorɑ.
Ciini ndɑ zɑɑri ɑ̀ goono sɑɑrɛ yom kunɑ ndɑ tondi kuku yom bɔm ko kɑɑti. À go kɑ ngɑ bɔm leebɑndi ndɑ tondi yom.
Kɑ ɑ̀ nɑ Yesu hunne hɑli jinɑ, cɔfɔ ɑ̀ zuuru kɑ kɑɑ sɔmbu ɑ̀ jine.
À kuwɑ ndɑ jinde beeri kɑ cii: Ifɔ yɑ goono hɛɛ ndɑ ni gɑme Yesu, Ikpɛ kɑ ɑ̀ bɛɛrɛ bisɑ ǹ kulu, ɑ̀ ŋmɔne Ize? A go kɑ n ŋmɑɑrɛ Ikpɛ gɑndɑ n mɑ si ɑ bɔnɑndi.
Yesu cii ɑ̀ sɛ: Hunu bɔrɔ kpɛ bɑndɑ hɔllɛ wɔ.
Yesu nɑ ɑ̀ hã kɑ cii: Mɛtɛ n mɑɑ? À tu Yesu sɛ kɑ cii: A mɑɑ no Jɑmɑ zɑmɑ i bɑ no.
Hɔllɛ di bine go Yesu ŋmɑɑrɛ tɑkɑkɑ ɑ̀ mɑ si ngei gɑɑrɛ kɑ kɑɑ lɑɑbuɑ kunɑ.
Kpisɔ gɑɑ bɑmbɑtɑ fɔ mo goono tondi kuku fɔ dɔ ko kurum.
Hɔllɛ yom di kulu nɑ Yesu ŋmɑɑrɛ kɑ cii: I yeti i mɑ huro kpisɔ gɑɑ wɔ kunɑ.
Yesu bine tu ǹ sɛ. Kɑ ǹ hunu cɔfɔ ǹ huro kpisɔ gɑɑ di kunɑ. Kpisɔ gɑɑ di kulu pito ko gungure zɑ tondi bɔm kɑ kɑm buulɑ di kunɑ. Hɑri nɑ ǹ ŋmɑɑ. Kpisɔ yom di tɔ zɑngɑ dubu hinkɑ sɑrɑ.
Ǹ kurukɔ yom zuuru kɑ kpeindɑ bɑɑru wɑngɑrɑ ndɑ kpɑɑrɑ kɑmbu yom kunɑ. Beerem hunu kɑ kpei di hɛ kɑ ɑ̀ tɛ.
Ǹ kɑɑ Yesu dɔ kɑ di bɔrɔ di kɑ ɑ̀ gundɑ hɔllɛ, ɑ̀ go gɔrɔ. À nɑ jiine dɑm. À goono ngɑ lɑɑkɑli gɑɑ. Cɔfɔ hɑmburu nɑ ǹ dii.
Beerem kɑ ǹ jine ngɑ di tɛ, ǹ deede beerem sɛ hɛ kɑ ɑ̀ tɛ kɑ simbɑ ndɑ hɔllɛkpɛ di ndɑ kpisɔ yom di.
Cɔfɔ ǹ sinti ko Yesu ŋmɑɑrɛ ɑ̀ mɑ hunu ngei lɑɑbu.
Yesu bine huro hɑrihi kunɑ. Bɔrɔ di kɑ Yesu nɑ hɔllɑ gɑɑrɛ ɑ̀ bɑndɑ, ɑ̀ nɑ Yesu ŋmɑɑrɛ ɑ̀ mɑ tu ngɑ mɑ gɔrɔ ɑ̀ bɑndɑ.
Ammɑ Yesu mɑnɑ tu ɑ̀ sɛ. À cii ɑ̀ sɛ: Kpei fuu n kpɑɑsi yom dɔ. N mɑ deede ǹ sɛ hɛ kulu kɑ Kpe tɛ n sɛ ndɑ zɑngɑ ɑ̀ sisibi n sɛ.
Bɔrɔ di kpei fuu kɑ sinti ko deede Dekɑpoli lɑɑbu hɛ kulu kɑ Yesu tɛ ngɑ sɛ. Mɑmɑci nɑ bɔrɔ kulu dii.
Sɑɑ kɑ Yesu ye kɑ buulɑ dem hɑrihiɑ kunɑ, bɔrɔ bɑkɑrɑ meigu ɑ̀ dɔ. Ngɑ mo goono buulɑ mee gɑɑ.
Cɔfɔ Yuifu yom mɑrgɑ jinɑ yom ŋmɔne ɑfɔ kɑ ǹ cii ɑ̀ sɛ Yɑiru, ɑ̀ kɑɑ. Kɑ ɑ̀ di Yesu cɔfɔ ɑ̀ sɔmbu ɑ̀ jine.
À ŋmɑɑrɛ ndɑ kɑnkɑmi kɑ cii: A koo hundiyo bɑ bu. A go kɑ n ŋmɑɑrɛ n mɑ kɑɑ kɑ n kɑmbɛ dɛcɛ ɑ̀ bɔm ɑ̀ mɑ du bɑɑni kɑ hunɑ.
Yesu nɑ ɑ̀ gɑnɑ. Bɔrɔ bɑkɑrɑ di mo dɛcɛ Yesu bɑndɑ ko kɑ ɑ̀ kɑnkɑm.
Weibɔrɔ fɔ mo goono kɑ kuri go dooru ɑ̀ sɛ hɑli jiiri wei cindi hinkɑ.
À tɑɑbi sɑfɑrikpɛ boobo dɔ. À nɑ hɛ kulu kɑ ɑ̀ gundɑ wi. Ammɑ ɑ̀ mɑnɑ du ɑ̀ gɑɑ bɑɑni kɑlɑ kɑ ɑ̀ doori di go tɔntɔnu.
Kɑ ɑ̀ mɑɑ Yesu bɑɑru ɑ̀ kɑɑ jɑmɑ di kunɑ bɑndɑ bɑndɑ kɑ Yesu kpɛ hɑmɑ.
À go cii: De ɑ nɑ ɑ̀ kpɛ hinne hɑmɑ ɑ kɑɑ du bɑɑni.
Moo miilɑ fɔ, kuri dooruyom di cɛ kɑ kɔgu. Cɔfɔ ɑ̀ mɑɑ ngɑ gɑɑhɑm kunɑ kɑ ngɑ du ngɑ guruguzɑ bɑɑni.
Mɑɑsɑ mɑɑsɑ Yesu mɑɑ ngɑ kunɑ kɑ dɑbɑri hunu ngɑ gɑɑ. Cɔfɔ ɑ̀ zogu kɑ jɑmɑ di gunɑ. À cii: Mee yɑ nɑ ɑ kpɛ hɑmɑ?
À coobɑɑbɑize yom cii ɑ̀ sɛ: N go di jɑmɑ go kɑ n koli. N mɑ hã hɑli mee yɑ nɑ n hɑmɑ?
Yesu nɑ moo cɛɛrɛ kɑ hundi kɑ di bɔrɔ kɑ ɑ̀ nɑ ɑ̀ tɛ.
Weibɔrɔ di mo kɑɑ ndɑ hɑmburu ndɑ gɑsiyom kɑ ɑ̀ bei hɛ kɑ ɑ̀ tɛ ngɑ dɔ. À sɔmbu Yesu jine kɑ cimi kulu cii ɑ̀ sɛ.
Yesu cii ɑ̀ sɛ: A koo hundiyo, nɑɑne kɑ n gundɑ, ɑ̀ nɑ n no bɑɑni. Kpei ndɑ lɑɑkɑli kɑne. N mo du bɑɑni n guruguzɑ gɑɑ.
Kɑ Yesu go sendi, cɔfɔ Yuifu yom mɑrgɑ jinɑ di hundi bɔrɔ yom kɑɑ kɑ cii ɑ̀ sɛ: N koo hundiyɑ bu. Ifɔ sɛ n go Coobɑɑbɑ tɑɑbɑndi kpɛɛnɛ?
Kɑ Yesu mɑɑ sendɑ kɑ ǹ cii, ɑ̀ cii Yuifu yom mɑrgɑ jinɑ di sɛ: Si hɑmburu. N mɑ nɑɑne dee.
Yesu mɑnɑ tu bɔrɔ fɔ kulu mɑ ngɑ dum kɑlɑ Piɛɛ ndɑ Yɑkɔfu ndɑ Yohɑnnɑ, Yɑkɔfu cɛɛnɛ.
Ǹ tɔ Yuifu yom mɑrgɑ jinɑ di hundi kɑ di yuguyugu ndɑ bɛrɛɛ kɑ beerem go hɛ.
Kɑ Yesu huro ɑ̀ cii ǹ sɛ: Ifɔ sɛ wom go yuguyugu wɔ tɛ? Ifɔ sɛ wom go hɛ? Hundiyo di mɑnɑ bu fɑ. À go jiibi no.
Cɔfɔ ǹ nɑ Yesu hɑɑru. Ammɑ Yesu nɑ ǹ kulu kɑɑ tɛrɛ. À nɑ koo di bɑɑbɑ ndɑ ɑ̀ nyɑ ndɑ beerem kɑ ǹ goono ɑ̀ bɑndɑ boi. Ǹ huro nungu kɑ koo di go kɑni.
Cɔfɔ ɑ̀ nɑ hundiyɑ kɑmbɛ dii kɑ cii ɑ̀ sɛ: Tɑlitɑ kumi. À feeriji yɑ ci, hundiyo ɑ cii n sɛ, tunu.
Mɑɑsɑ mɑɑsɑ cɔfɔ hundiyɑ tunu kɑ dirɑ. Hundiyo di gundɑ jiiri wei cindi hinkɑ. Ǹ kulu mɑmɑci kɑlɑ kɑlɑ.
Yesu nɑ ǹ dɑm kɑ cii ǹ mɑ si ɑ̀ cii bɔrɔ fɔ kulu sɛ. Cɔfɔ ɑ̀ cii ǹ mɑ hundiyo di no ŋmɑɑri ɑ̀ mɑ ŋmɑɑ.
Yesu hunu nungu di kɑ kɑɑ ngɑ lɑɑbu. À coobɑɑbɑize yom mo nɑ ɑ̀ gɑnɑ.
Kɑ hulonzom hɑnu tɔ, ɑ̀ sinti kɑ cooɑndi Yuifu yom mɑrgɑ fuu kunɑ. Bɔrɔ boobo mɑɑ ɑ̀ sendɑ. Ǹ mɑmɑci kɑ cii: Mɑni no hɛ yom wɔ go hunu bɔrɔ sɛ? Hɑikusutɛrɛ fɔ dimi no ɑ̀ du? Mɑni no dɑbɑri gbei yom wɔ go hunu kɑ ɑ̀ kɑmbɛ yom go tɛ?
Bɔrɔ kpɛ sece di no. Mɑriɑmɑ koo no, Yɑkɔfu ndɑ Yose ndɑ Yudɑ ndɑ Simɔ bɛɛrɛ no. À weimɑ yom mo goono i gɑme nee. À nɑ ci cimi no bɑ? À gɑɑ no, Yesu tɛ ǹ sɛ dɛrɛyom hɛ.
Ammɑ Yesu cii ǹ sɛ: Andebi sindɑ bɛɛrɛ ngɑ lɑɑbu kunɑ ndɑ ɑ̀ dimi yom kunɑ ndɑ ɑ̀ hundi kunɑ.
Yesu mɑnɑ hini kɑ dɑbɑri gbei fɔ kulu tɛ nungu di kɑlɑ kɑ ɑ̀ nɑ kɑmbɛ dɛcɛ zɛnjɛkom fɔ yom bɔm kɑ ǹ no bɑɑni.
À mɑmɑci ndɑ ǹ zɑm kɑ nɑɑne di. Yesu go coobɑɑbɑize yom dɔntɔm ǹ mɑ kpei ihinkɑ hinkɑ. À go kpɑɑrɑ yom yɑɑli ko cooɑndi.
À nɑ coobɑɑbɑize wei cindi hinkɑ di cɛɛ kɑ sinti kɑ ǹ dɔntɔm ǹ mɑ kpei ihinkɑ hinkɑ. À nɑ ǹ no hini hɔllɛ yom bɔm.
À nɑ ǹ dɑm ǹ mɑ si hɛ fɔ kulu zɑɑ kɑ ɑ̀ ci guziri kɑlɑ goobu hinne. Ǹ mɑ si bɑ fɔɔlɔ zɑɑ, bɑ ŋmɑɑri, bɑ nooru ǹ zɑlifɔntɔ yom kunɑ.
Ǹ mɑ tɑɑmu dɑm ɑmmɑ ǹ mɑ si kpɛ jinde hinkɑ dɑm.
Yesu cii ǹ sɛ: Nungu kulu kɑ wom huro fuu kunɑ, wom mɑ gɔrɔ kɑlɑ wom tunuyom.
Beerem kulu mo kɑ ǹ si wom yotɛrɛ tɑ kɑ ǹ si hɑngɑ dɑm wom sɛ, sɑɑ kɑ wom kɑɑ ko gɑnɑ nungu di, wom mɑ tɛ ǹ sɛ, wom cee si wom kɑmbɛ si. Ngɑ di mɑ tɛ ǹ sɛ sɛdɑ. Cimi no ɑ go cii wom sɛ Sodom ndɑ Gomorɑ kpɑɑrɑ yom kɑɑ tɛ dɑɑmɑ ciiti hɑnu kɑ bisɑ kpɑɑrɑ di.
Kɑ ǹ kpei, ǹ nɑ bɑɑru di fɛɛ kɑ cii beerem mɑ tuubi.
Ǹ nɑ hɔllɛ boobo gɑɑrɛ beerem bɑndɑ. Ǹ nɑ jii tusu zɛnjɛkom boobo gɑɑ kɑ ǹ no bɑɑni.
Kpe Hirodu mɑɑ Yesu bɑɑru zɑmɑ ǹ nɑ Yesu bɑɑru fɛɛ nungu kulu. Hirodu bine cii: Mirɑndikɔ Yohɑnnɑ no kɑ ɑ̀ tunu bukɔei gɑme. À sɛ no dɑbɑri gbei yom go tɛ ɑ̀ gɑɑ.
Ammɑ bɔrɔ fɔ yom cii: Eli no. Bɔrɔ fɔ yom mo cii: Andebi fɔ no zɑngɑ dom ɑndebi yom ŋmɔne ɑfɔ.
Ammɑ kɑ Hirodu mɑɑ hɛ nge yom di ɑ̀ cii: Yohɑnnɑ di kɑ ɑ nɑ ɑ̀ bɔm kɑɑ, ngɑ no Ikpɛ tunɑndi bukɔei gɑme.
À cii yɑ zɑmɑ dom di Hirodu bumbum yɑ nɑ beerem dɑm ǹ nɑ Yohɑnnɑ dii kɑ hɔ. À nɑ ɑ̀ dɑm kɑsu no ngɑ cɛɛnɛ Filipu wɛndɛ Hirodɑ sɑbu sɛ, domi Hirodu nɑ ɑ̀ hiji.
Yohɑnnɑ cii ɑ̀ sɛ: À mɑnɑ hɑlɑli n mɑ n cɛɛnɛ wɛndɛ zɑɑ.
À sɛ no, Hirodɑ bine go tɔ Yohɑnnɑ sɛ. À go bɑɑ ngɑ mɑ ɑ̀ wi ɑmmɑ ɑ̀ si hini.
Hirodu go hɑmburu Yohɑnnɑ kɑ ɑ̀ bei Yohɑnnɑ bɑrɑ bɔrɔ cɛɑntɛ susu, bɔrɔ hɑlɑɑlɑ. À nɑ ɑ̀ dii ndɑ lɑɑkɑli. Sɑɑ kulu kɑ Hirodu mɑɑ hɛ kɑ Yohɑnnɑ cii ɑ̀ cini hɑngɑ dɑm ɑ̀ sɛ ndɑ binekɑɑne.
À zɑɑri kɑɑ. Hirodu nɑ ngɑ hɛiyom zɑɑri kpɑtɑ tɛ ngɑ gɑɑbikoni yom sɛ ndɑ wɑnguize yom hɑikusu yom ndɑ Gɑlile lɑɑbu bɔrɔ beeri yom sɛ.
Cɔfɔ Hirodɑ bumbum koo hundiyo huro bɑtu kɑ gɑɑni. À kɑɑni Hirodu sɛ ndɑ beerem kɑ ngɑ ndei go ŋmɑɑ. Cɔfɔ Hirodu cii hundiyo di sɛ: N mɑ ɑ ŋmɑɑrɛ hɛ kulu kɑ n go bɑɑ. A gɑ ɑ̀ no ndɑ.
À ze hundiyɑ sɛ kɑ cii: Hɛ kulu kɑ n nɑ ɑ ŋmɑɑrɛ ɑ gɑ n no ndɑ, hɑli ndɑ ɑ kpetɛrɛ jɛrɛ fɔ.
Cɔfɔ hundiyɑ hunu. À kpei kɑ ngɑ nyɑ hã: Ifɔ no yɑ ŋmɑɑrɛ dɑ? À nyɑ cii ɑ̀ sɛ: Cii Mirɑndikɔ Yohɑnnɑ bɔm.
Mɑɑsɑ mɑɑsɑ koo hundiyɑ huro ndɑ wɑɑsi kɑ kpei Hirodu dɔ. À cii: Mirɑndikɔ Yohɑnnɑ bɔm no ɑ go bɑɑ. N mɑ ɑ no mɑɑsɑ mɑɑsɑ pɛrɛnti kunɑ.
Kpeɑ bine sɑrɑ kɑlɑ kɑlɑ. Ammɑ ze kɑ ɑ̀ tɛ sɑbu sɛ ndɑ beerem kɑ ǹ goono ɑ̀ bɑndɑ ŋmɑɑri dɔ, ǹ sɑbu sɛ, ɑ̀ si bɑɑ ngɑ mɑ hungu ɑ̀ sɛ.
Mɑɑsɑ mɑɑsɑ kpeɑ nɑ ngɑ dogɑrei ŋmɔne ɑfɔ dɔntɔm ɑ̀ mɑ kpei kɑɑndɑ Mirɑndikɔ Yohɑnnɑ bɔm. Dogɑri di bine kpei kɑsuɑ kunɑ.
À nɑ Yohɑnnɑ bɔm kɑɑ kɑ kɑɑndɑ pɛrɛnti fɔ kunɑ. À nɑ ɑ̀ no koo hundiyɑ sɛ. Ngɑ mo nɑ ɑ̀ no ngɑ nyɑ sɛ.
Kɑ Yohɑnnɑ coobɑɑbɑize yom mɑɑ ngɑ di, ǹ kɑɑ bukɔɑ zɑɑ kɑ kpei dɑm sɑɑrɛ kunɑ.
Diyɑ yom mo meigu Yesu dɔ. Ǹ deede ɑ̀ sɛ hɛ kulu kɑ ngei tɛ ndɑ cooɑndiyom kulu kɑ ngei tɛ.
Cɔfɔ Yesu cii ǹ sɛ: Wɑ kɑɑ kɑmbu nungu kɑ bɔrɔ fɔ kulu si kɑ hulonzom bɑndɑ fɔ. Beerem go kpei, ǹ go ye kɑlɑ Yesu ndɑ ɑ̀ coobɑɑbɑize yom mɑnɑ du dɑɑmɑ bɑ kɑ ŋmɑɑ.
À gɑɑ no ǹ huro hɑrihi fɔ kunɑ kɑ kpei kɑmbu nungu kɑ bɔrɔ fɔ kulu si.
Ammɑ bɔrɔ boobo di ǹ go kpei. Ǹ nɑ ɑ̀ bei mo. Beerem zuuru cee gɑɑ wɑngɑrɑ ndɑ wɑngɑrɑ kɑ ǹ jinɑ nunguɑ dɔ kɑ meigu Yesu dɔ.
Kɑ Yesu hunu hɑrihiɑ kunɑ ɑ̀ di jɑmɑ bɑkɑrɑ. Sisibi nɑ ɑ̀ dii ǹ sɛ zɑmɑ ǹ himɑ no zɑngɑ feeji yom kɑ ǹ sindɑ kurukɔ. Yesu sinti kɑ ǹ cooɑndi hɛ boobo bɔm.
Kɑ weenu bɑ kɑm, ɑ̀ coobɑɑbɑize yom kɑɑ ɑ̀ dɔ kɑ cii: Nungu wɔ gɑnji kunɑ no. Lɔkɑcɑ mo mooru.
Ǹ tɑm ǹ mɑ kpei nee cɛsɑntɛ tungɑ yom kunɑ ndɑ kpɑɑrɑ kunɑ kɑ ngei ŋmɑɑri dei. Ǹ sindɑ ŋmɑɑri fɔ kulu kɑ ŋmɑɑ.
Ammɑ Yesu tu ǹ sɛ kɑ cii: Wom bumbum, wɑ ǹ no ŋmɑɑri ǹ mɑ ŋmɑɑ. Ngei mo cii ɑ̀ sɛ: I mɑ kpei ŋmɑɑri dei hɑndu ɑhɑku bɑnɑndi ŋmɔne kɑ ǹ no ǹ mɑ ŋmɑɑ no?
Yesu cii ǹ sɛ: Buuru mɛrɛjɛ no wom sɛ? Wɑ kpei gunɑ. Kɑ ǹ bei, ǹ cii: Igu ndɑ ciifi hinkɑ.
Yesu nɑ ǹ no mei ǹ mɑ ǹ kulu gɔrɛndi sɛtɛ sɛtɛ subu gɑni fɔ kunɑ.
Ǹ gɔrɔ kɑ sɛsɛrɛ sɛtɛ sɛtɛ bɔrɔ zɑngu zɑngu bɔrɔ weigu weigu.
Kɑ Yesu nɑ buuru gu di ndɑ ciifi hinkɑ zɑɑ, ɑ̀ nɑ bɛɛnɛ gunɑ kɑ bɑrikɑ dɑm ǹ gɑɑ. À nɑ ǹ zenji zenji ko no ngɑ coobɑɑbɑize yom sɛ ǹ mɑ fɑrisi jɑmɑ di sɛ. Ǹ nɑ ciifi hinkɑ mo fɑrisi ǹ kulu sɛ.
Ǹ kulu ŋmɑɑ kɑlɑ ǹ kungu.
Ǹ nɑ buuru zenje ndɑ ciifi cindɑ meigu cilɑ cɛnɑ wei cindi hinkɑ mefɔ.
Nge yom kɑ ǹ ŋmɑɑ hɑibɔrɔ dubu gu sɑrɑ no.
Mɑɑsɑ mɑɑsɑ ɑ̀ nɑ ngɑ coobɑɑbɑize yom tilɑsi ǹ mɑ huro hɑrihi. Ǹ mɑ jinɑ kɑ kpei ngɑ sɛ yɑ hɛrɛ tɛrɛ Betɑsɑidɑ kpɑɑrɑ hɑli ɑ̀ mɑ jɑmɑ di tɑm.
Sɑɑ kɑ ɑ̀ nɑ ǹ tɑm, ɑ̀ kpei tondi kuku fɔ bɔm kɑ ɑduwɑ tɛ.
Wiciri kɑmbu tɔ, hɑrihiɑ goono buulɑ bindi bindi. Yesu mo goono buulɑ mee gɑɑ ngɑ fɔ.
Yesu di ǹ go tɑɑbi ndɑ hɑrihiɑ funuyom zɑmɑ ǹ goono hɛo bɑndɑ. Ciini guuru hinzɑ no Yesu go dirɑ buulɑ bɔm kɑ kpei ǹ dɔ. À tɛ zɑngɑ ngɑ mɑ bisɑ ǹ cɔrɔ gɑɑ.
Ammɑ ngei wɔ kɑ ǹ di ɑ̀ go dirɑ buulɑ bɔm, ǹ tɑmmɑ zɑngɑ gɑndɑ bukɔ fɔ no. Ǹ tunu ndɑ kuwɑ.
Ǹ kulu di ɑ̀, ǹ lɑɑkɑli tunu kɑlɑ kɑlɑ. Ammɑ mɑɑsɑ mɑɑsɑ ɑ̀ sendi ǹ sɛ kɑ cii: Wom lɑɑkɑli mɑ kɑni. Hɛɛ no. Wɑ si hɑmburu.
Yesu huro ǹ dɔ hɑrihiɑ kunɑ. Cɔfɔ hɛo di kɑni. Mɑmɑci nɑ ǹ dii hɑli ǹ ci mɔsɔ.
Ǹ mɑnɑ fɑhɑm kɑ simbɑ ndɑ buuru gu di zɑmɑ ǹ binei yɑ sendi.
Kɑ ǹ tɔ yɑ hɛrɛ tɛrɛ Gɛnɛsɑrɑtɑ lɑɑbu, ǹ cɛ nodi buulɑ mee gɑɑ.
Ǹ hunu hɑrihiɑ kunɑ. Cɔfɔ beerem nɑ Yesu bei.
Ǹ zuuru kɑ kpei lɑɑbu di nungu kulu. Ǹ sinti kɑ kɑɑndɑ ɑ̀ sɛ doorikom yom dɑɑri yom kunɑ nungu kulu kɑ ǹ go mɑɑ ǹ ci ɑ̀ goono.
Nungu kulu kɑ ɑ̀ go kpei kpɑɑrɑ kunɑ no, wɑngɑrɑ kunɑ no wɑlɑ tungɑ kunɑ no beerem go doorikom yom jisi hebu bɑtumɑ yom kunɑ. Ǹ go kɑ ɑ̀ ŋmɑɑrɛ ɑ̀ mɑ nɑm doorikom yom mɑ bɑ ɑ̀ kpɛ hɑngɑ hɑmɑ. Beerem kulu kɑ ǹ nɑ ɑ̀ hɑmɑ du bɑɑni.
Fɑrisi fɔndɔ bɔrɔ yom mo ndɑ Moisi fɔndɑ cooɑndikɔ fɔ yom kɑ ǹ hunu zɑ Yerusɑlɛm wɑngɑrɑ, ǹ meigu Yesu dɔ.
Kɑ ǹ di ɑ̀ coobɑɑbɑize fɔ yom go ŋmɑɑ ndɑ kɑmbɛ ziibɔ, wɑtom ǹ mɑnɑ kɑmbɛ nyunu, ǹ cii tɑɑli no.
Fɑrisi fɔndɔ bɔrɔ yom ndɑ Yuifu yom kulu si cini ŋmɑɑ de ǹ mɑnɑ kɑmbɛ nyunu sã sã ǹ cɛɛ yom ɑlɑɑdɑ bɔm.
Sɑɑ kɑ ǹ hunu hebu mo kulu ǹ si ŋmɑɑ de ǹ mɑnɑ kɑmbɛ nyunu. Alɑɑdɑ boobo ŋmɑni ŋmɑni goono kɑ ǹ nɑ ǹ zɑɑ, zɑngɑ gulɑize nyunuyom ndɑ combu nyunuyom ndɑ kusu nyunuyom ndɑ tɑbulu nyunuyom.
Bine, Fɑrisi fɔndɔ bɔrɔ yom ndɑ Moisi fɔndɑ cooɑndikɔ yom nɑ Yesu hã kɑ cii: Ifɔ sɛ no n coobɑɑbɑize yom si cɛɛ yom ɑlɑɑdɑ gɑnɑ ɑmmɑ ǹ go ŋmɑɑ ndɑ kɑmbɛ yom kɑ ǹ mɑnɑ nyunu?
Yesu tu ǹ sɛ kɑ cii: Esɑyi nɑ ɑndebitɛrɛ tɛ wom bɔm cɑu cɑu, wom munɑfici yom, zɑngɑ Ikpɛ Sendi hɑntumɑntɛ cii: Jɑmɑ wɔne mee gɑɑ no ǹ go bɛɛrɛ tɛ ɑ sɛ, ɑmmɑ ǹ bine yom si ɑ gɑɑ.
Ǹ go kɑ ɑ bɛɛrɑndi no kɔnu, Cɛbe yom kɑ ǹ go tɛ mo iburɑdɑm yom ɑlɑɑdɑ yom no.
Zɑ kɑ wom nɑ Ikpɛ meire nɑm, wom go kɑ iburɑdɑm yom ɑlɑɑdɑ gɑnɑ, wɑtom combu nyunuyom ndɑ gulɑize nyunuyom. Alɑɑdɑ boobo mo kɑ ǹ himɑ yɑ di wom gɑ kɑ ǹ tɛ.
Yesu cii ǹ sɛ kpɛɛnɛ: Dɑhiri wom go hungu Ikpɛ meire yom zɑmɑ wom mɑ wom ŋmɔne ɑlɑɑdɑ gɑnɑ sɛ.
Moisi cii: N mɑ bɛɛrɛ tɛ n bɑɑbɑ ndɑ n nyɑ sɛ. À cii kpɛɛnɛ: Bɔrɔ kɑ ɑ̀ nɑ ngɑ bɑɑbɑ wɑlɑ ngɑ nyɑ woo, n mɑ ɑ̀ wi.
Ammɑ wom wɔ, wom go cii: De bɔrɔ cii ngɑ bɑɑbɑ wɑlɑ ngɑ nyɑ sɛ, hɛ kɑ ɑ̀ himɑ yɑ n gɑɑ ndɑ, ngɑ yɑ ci kɔbum, wɑtom ɑkpɛ go cii: A nɑ ɑ̀ sɑrɑɑ Ikpɛ sɛ kɔ.
Wom mɑnɑ nɑm ɑkpɛ mɑ hɛ fɔ tɛ ngɑ bɑɑbɑ sɛ kpɛɛnɛ wɑlɑ ngɑ nyɑ sɛ.
Wom go kɑ Ikpɛ Sendi tɛ kɔnu ndɑ wom ɑlɑɑdɑ kɑ wom jisi. Wom go hɛ boobo tɛ zɑngɑ yɑ di.
Yesu nɑ jɑmɑ di cɛɛ kɑ cii ǹ sɛ: Wɑ hɑngɑ dɑm ɑ sɛ, wom kulu. Wɑ fɑhɑm mo.
Hɛ fɔ kulu si tɛrɛ kɑ sɑɑ kɑ ɑ̀ huro bɔrɔ kunɑ ɑ̀ hini kɑ bɔrɔ ziibɑndi. Ammɑ hɛ kɑ ɑ̀ go hunu bɔrɔ kunɑ, ngɑ yɑ bɔrɔ ziibɑndi.
Sɑɑ kɑ Yesu hunu jɑmɑ di kunɑ kɑ huro fuu kunɑ, cɔfɔ ɑ̀ coobɑɑbɑize yom nɑ ɑ̀ hã kɑ simbɑ ndɑ yɑɑse di.
À cii ǹ sɛ: Wom mo zɑngɑ yɑ no wom si fɑhɑm? Wom si bei bɑ, kɑ hɛ kulu kɑ ɑ̀ goono tɛrɛ sɑɑ kɑ ɑ̀ huro bɔrɔ kunɑ ɑ̀ si hini kɑ bɔrɔ ziibɑndi?
À si huro bɔrɔ bine kunɑ kɑlɑ gunde kunɑ, ɑ̀ bɑndɑ ɑ̀ ye kɑ hunu. À gɑɑ no, ŋmɑɑri kulu tɛ hɑlɑli.
Yesu cii: Hɛ kɑ ɑ̀ go hunu bɔrɔ kunɑ, ngɑ yɑ go bɔrɔ ziibɑndi.
Zɑ bɔrɔ bine kunɑ no lɑsɑbu lɑlɔ yom go hunu ndɑ zinɑ ndɑ meiguyom zɑ ǹ mɑnɑ hiji ndɑ bɔrɔ wiyom.
Zeetɛrɛ mo go hunu zɑ bɔrɔ bine kunɑ ndɑ hɛ bɑɑyom futu ndɑ hɑnyɑ fute ndɑ cɛmbɛrɛ cɛmbɛrɛ ndɑ hɑwizetɛrɛ ndɑ moo futu ndɑ sendi yɑmɔ ndɑ bɔmbɛɛrɛ ndɑ sɑmutɛrɛ.
Hɛ lɑlɔ yom wɔ dimi kulu go hunu zɑ bine kunɑ ko bɔrɔ ziibɑndi.
Kɑ Yesu tunu nungu di ɑ̀ kpei Tiru ndɑ Sidom lɑɑbu yom. Kɑ ɑ̀ hurɑ fuu fɔ kunɑ ɑ̀ mɑnɑ bɑɑ bɔrɔ fɔ kulu mɑ bei, ɑmmɑ Yesu si hini kɑ tugu.
Ammɑ weibɔrɔ fɔ kɑ ɑ̀ koo hundiyo gundɑ hɔllɛ mɑɑ Yesu bɑɑru. À kɑɑ sɔmbu ɑ̀ jine.
Weibɔrɔ di bɑrɑ no dimi cindi, Sirifenesi lɑɑbu bɔrɔ no. A go Yesu ŋmɑɑrɛ ɑ̀ mɑ hɔllɛ di gɑɑrɛ ɑ̀ mɑ hunu ngɑ koo hundiyɑ bɑndɑ.
Cɔfɔ Yesu cii ɑ̀ sɛ: Nɑm koo yom mɑ kungu jinɑ zɑmɑ ɑ̀ mɑnɑ hegu ǹ mɑ koo yom ŋmɑɑri zɑɑ kɑ cetu hɑnsiize yom sɛ.
Weibɔrɔ di mo tu ɑ̀ sɛ kɑ cii: Cimi no Kpe, ɑmmɑ hɑnsiize yom go koo yom ŋmɑɑri buruburu yom kɑ ǹ go kɑm tɑbulu ciire ŋmɑɑ.
À gɑɑ no Yesu cii ɑ̀ sɛ: Sendi wɔ sɑbu sɛ, kpei. Hɔllɑ hunu n koo hundiyɑ bɑndɑ.
Weibɔrɔ di bine kpei fuu. À gɑru ngɑ koo hundiyɑ gɑ kɑni dɑɑri bɔm ndɑ bɑɑni. Hɔllɛ di mo hunu koo di bɑndɑ.
Sɑɑ kɑ Yesu hunu Tiru ndɑ Sidom lɑɑbu yom kunɑ, ɑ̀ kpei Gɑlile buulɑ dɔ. À gɑnɑ Dekɑpoli lɑɑbu.
Ǹ kɑɑndɑ ɑ̀ sɛ lutu bɛbɛ fɔ. Ǹ nɑ ɑ̀ ŋmɑɑrɛ ɑ̀ mɑ kɑmbɛ dɛcɛ ɑ̀ gɑ kɑ ɑ̀ no bɑɑni.
Kɑ Yesu nɑ ɑ̀ cendi kɑmbu kɑ hunu ndɑɑ̀ jɑmɑ kunɑ, ɑ̀ nɑ ngɑ kɑmbeize yom dɑm ɑ̀ hɑngɑ yom kunɑ. À tufɑ ngɑ kɑmbeize gɑɑ kɑ ɑ̀ dɛɛnɛ hɑmɑ.
À nɑ bɛɛnɛ gunɑ kɑ binejisi. À cii: Efɑtɑ. À feeriji yɑ cii: feeri.
Mɑɑsɑ mɑɑsɑ ɑ̀ hɑngɑ yom feeri. À dɛɛnɛ kɔrɔfɑ mo feeri, ɑ̀ go sendi ihinno.
Yesu nɑ ǹ dɑm ǹ mɑ si cii bɔrɔ fɔ kulu sɛ. Ammɑ zɑngɑ Yesu hungu ndɑ ǹ sɛ, yɑ no ǹ nɑ ɑ̀ fɛɛ.
Mɑmɑci bine nɑ beerem dii kɑlɑ kɑlɑ. Ǹ cii: À gɑ hɛ kulu tɛ ihinno. À go nɑm lutu yom go mɑɑ. À go nɑm bɛbɛ yom go sendi.
Hɑnu nge yom di kunɑ kɑ jɑmɑ bɑkɑrɑ meigu ɑ̀ dɔ kpɛɛnɛ, ǹ sindɑ hɛ fɔ kulu ǹ mɑ ŋmɑɑ. Cɔfɔ Yesu nɑ ngɑ coobɑɑbɑize yom cɛɛ ngɑ dɔ.
À cii ǹ sɛ: Sisibi go kɑ ɑ dii jɑmɑ wɔ sɛ zɑmɑ ǹ jiribi hinzɑ neyɑ kɑ ǹ go gɔrɔ ɑ dɔ. Ǹ sindɑ hɛ fɔ kulu kɑ ŋmɑɑ.
De bine ɑ nɑ ǹ tɑm ndɑ hɛrɛɛ ǹ mɑ kpei ngei kpɑɑrɑ yom, ǹ kɑɑ mɔngɔ fɔndɔ bɔm. Hɑli nungu mooru no ɑfɔ yom hunu.
Yesu coobɑɑbɑize yom bine tu ɑ̀ sɛ kɑ cii: Mɑni bɔrɔ hini kɑ jɑmɑ wɔ kungɑndi ndɑ ŋmɑɑri nee gɑnji wɔ kunɑ?
Yesu mo nɑ ǹ hã kɑ cii: Buuru mɛrɛjɛ no wom sɛ? Ǹ cii ɑ̀ sɛ: Buuru iye.
Yesu bine nɑ jɑmɑ dɑm ǹ mɑ gɔrɔ gɑndɑ. Kɑ ɑ̀ nɑ buuru iye di zɑɑ, ɑ̀ sɑɑbu. À nɑ ǹ zenji zenji kɑ no ngɑ coobɑɑbɑize yom sɛ ǹ mɑ fɑrisi jɑmɑ di sɛ. Coobɑɑbɑize yom nɑ ǹ fɑrisi jɑmɑ di sɛ.
Ǹ gundɑ ciifi cɛnɑ fɔ yom mo. Kɑ ɑ̀ nɑ bɑrikɑ dɑm ǹ gɑɑ ɑ̀ cii ǹ mɑ ngei mo fɑrisi jɑmɑ di sɛ.
Jɑmɑ di ŋmɑɑ kɑlɑ ǹ kungu. Ǹ nɑ zenje yom kɑ ǹ cindi meigu kɑ cilɑ beeri iye tɔnɑndi.
Beerem kɑ ǹ ŋmɑɑ tɔ zɑngɑ bɔrɔ dubu tɑɑci. À bɑndɑ, ɑ̀ nɑ ǹ tɑm.
Mɑɑsɑ mɑɑsɑ Yesu huro hɑrihi, ngɑ ndɑ ɑ̀ coobɑɑbɑize yom. Ǹ kpei Dɑlimɑtu lɑɑbu. Fɑrisi fɔndɔ bɔrɔ yom go ɑlɑmu fɔ ŋmɑɑrɛ (Gunɑ Mɑtiyu 16:1-4)
Fɑrisi fɔndɔ bɔrɔ yom hunu kɑ sinti kɑ kɑkɔ ndɑ Yesu. Ǹ nɑ ɑ̀ ŋmɑɑrɛ bɛɛnɛ ɑlɑmu fɔ kɑ ɑ̀ sui sɛ.
Yesu bine nɑ binejisi kunɑ kunɑ kɑ cii: Ifɔ sɛ no zɑmɑni beerem wɔ go kɑ ɑlɑmu fɔ hã? Cimi no ɑ go cii wom sɛ, Ikpɛ si zɑmɑni wɔ beerem no ɑlɑmu.
Kɑ ɑ̀ nɑ ǹ nɑm ɑ̀ ye kɑ huro hɑrihiɑ kunɑ kɑ kpei yɑ hɛrɛ tɛrɛ.
Coobɑɑbɑize yom bine dinigɑ kɑ buuru zɑɑ. Buuru gudɑ fɔ hinne no ǹ sɛ hɑrihiɑ kunɑ.
Yesu nɑ ǹ dɑm kɑ cii: Wom mɑ lɑɑkɑli ndɑ Fɑrisi fɔndɔ bɔrɔ yom ndɑ Hirodu buuru kɑsɑmi.
Cɔfɔ coobɑɑbɑize yom di ciine cɛrɛ sɛ kɑ cii: À go cii yɑ zɑmɑ i sindɑ buuru sɛ no.
Zɑ kɑ Yesu mo bei ǹ gɑɑ ɑ̀ cii ǹ sɛ: Ifɔ sɛ no wom cii cɛrɛ sɛ kɑ wom sindɑ buuru sɛ nɑ? Wom si bei no? Wom si fɑhɑm no? Binesɛndɛ wɔ goono wom gɑɑ kpɛɛnɛ?
Moo yom go wom sɛ, wom si di no? Hɑngɑ yom go wom sɛ, wom si mɑɑ no? Wom si hɔngɔ no bɑ?
Sɑɑ kɑ ɑ nɑ buuru gu di zɑɑ kɑ zenji zenji bɔrɔ dubu gu di sɛ cilɑ cɛnɑ mɛrɛjɛ no wom tɔnɑndi ndɑ cindɑ? Ǹ cii ɑ sɛ: Iwei cindi hinkɑ.
Sɑɑ kɑ ɑ nɑ buuru iye di mo zɑɑ kɑ zenji zenji bɔrɔ dubu tɑɑci di sɛ, cilɑ beeri mɛrɛjɛ no wom tɔnɑndi ndɑ cindɑ? Ǹ cii: Iye.
Cɔfɔ Yesu cii ǹ sɛ: Mɛtɛ no wom si fɑhɑm no?
Yesu kɑɑ Betɑsɑidɑ kpɑɑrɑ. Ǹ kɑɑndɑ ɑ̀ sɛ dɑnɑm fɔ kɑ ɑ̀ ŋmɑɑrɛ ɑ̀ mɑ dɑnɑm di hɑmɑ.
Yesu nɑ dɑnɑm di kɑmbɛ dii kɑ kpeindɑɑ̀ kpɑɑrɑ bɑndɑ. Kɑ ɑ̀ tufɑ ɑ̀ moo yom gɑɑ ɑ̀ nɑ ngɑ kɑmbɛ yom dɛcɛ ɑ̀ bɔm kɑ hã de ɑ̀ go di hɛ fɔ.
Dɑnɑm di gunɑ bɛɛnɛ. À cii: A go di beerem ɑmmɑ ɑ go di ei no zɑngɑ tuurinyɑ yom kɑ ǹ go dirɑ.
Yesu bine ye kɑ ngɑ kɑmbɛ dɛcɛ kpɛɛnɛ ɑ̀ moo yom gɑɑ kɑ cii ɑ̀ mɑ gunɑ bɛɛnɛ. À ye kɑ tɛ moo. À go di hɛ kulu sã sã.
Yesu nɑ ɑ̀ tɑm ɑ̀ mɑ kpei fuu. À cii ɑ̀ sɛ: N mɑ si huro kpɑɑrɑ kunɑ. N mɑ si ɑ̀ cii bɔrɔ fɔ kulu sɛ.
Yesu mo kpei Kɑsɑriɑ Filipu lɑɑbu kpɑɑrɑ yom, ngɑ ndɑ ɑ̀ coobɑɑbɑize yom. Fɔndɑ bɔm bine ɑ̀ nɑ ngɑ coobɑɑbɑize yom hã kɑ cii: Mee no beerem go cii hɛɛ dɑ?
Ǹ tu ɑ̀ sɛ kɑ cii: Mirɑndikɔ Yohɑnnɑ. Ammɑ bɔrɔ fɔ yom gɑ cii Eli. Afɔ yom mɑ gɑ cii dɑm ɑndebi yom ŋmɔne ɑfɔ nɑ.
Yesu mo nɑ ǹ hã kɑ cii: Wom bine, mee no wom go cii hɛɛ dɑ? Piɛɛ tu ɑ̀ sɛ kɑ cii: Ni nɑ Mɛsiyɑ.
Cɔfɔ Yesu nɑ ǹ dɑm ǹ mɑ si ngɑ bɑɑru cii bɔrɔ fɔ kulu sɛ.
À gɑɑ no, ɑ̀ sinti kɑ ǹ cooɑndi kɑ cii: Tilɑsi hɛɛ Adɑmize ɑ mɑ tɑɑbi boobo hɑm. Mɑrgɑ hɑikusu yom ndɑ gɑrɑndikɔ jinɑ yom ndɑ Moisi fɔndɑ cooɑndikɔ yom, ǹ mɑ hungu hɛɛ kɑ ɑ wi. Ammɑ yɑ ye kɑ tunu jiribi hinzɑntɛ.
Meecine ngɑ di, Yesu nɑ ɑ̀ tɛ nɑ tɛrɛkpɑrɛ. Piɛɛ ye ndɑ Yesu kɑmbu kɑ sinti kɑ ɑ̀ kɔnkɔm.
Ammɑ Yesu bɛrɛ kɑ ngɑ coobɑɑbɑize yom gunɑ. À nɑ Piɛɛ kɔnkɔm kɑ cii: Ye ɑ bɑndɑ Setɑm zɑmɑ n lɑsɑbu yom mɑnɑ ci Ikpɛ ŋmɔne yom, kɑlɑ iburɑdɑm yom ŋmɔne yom.
Yesu nɑ jɑmɑ di ndɑ ngɑ coobɑɑbɑize yom cɛɛ kɑ cii ǹ sɛ: Bɔrɔ kulu kɑ ɑ̀ go bɑɑ ngɑ mɑ ɑ gɑnɑ ɑ̀ mɑ hungu ngɑ bɔm sɛ. À mɑ ngɑ bundu gɑɑrɑntɛ zɑɑ mo kɑ ɑ gɑnɑ.
Bɔrɔ kulu kɑ ɑ gɑ bɑɑ ngɑ mɑ ngɑ hundi fɑɑbɑ, ɑkpɛ gɑ ɑ̀ dɛrɑndi. Ammɑ bɔrɔ kulu kɑ ɑ̀ nɑ ngɑ hundi dɛrɑndi ɑ sɑbu sɛ ndɑ Bɑɑru Hinno sɑbu sɛ, ɑkpɛ gɑ ɑ̀ fɑɑbɑ.
Hɑnfɑni fɔ nɑ bɔrɔ sɛ bɑ de ɑ du hɑndunyɑ kulu, ɑmmɑ ɑ̀ nɑ ngɑ hundi dɛrɑndi?
Hɛ fɔ no, bɔrɔ kɑɑ no kɑ ngɑ hundi fɑnsɑ ndɑ?
Bɔrɔ kulu kɑ ɑ̀ go mɑɑ hɑwi ndɑ hɛɛ ndɑ ɑ sendi yom zɑmɑni beerem hɑnyɑ fute kɑ ǹ ci zɑngɑ zinɑteeri yom gɑme, hɑwi gɑ ɑ dii ndɑ ɑkpɛ. Sɑɑ kɑ ɑ kɑɑ kɑɑ ɑ Bɑɑbɑ deizɑ kunɑ ndɑ Ikpɛ dɔntɔneize hɑlɑɑlɑ yom, hɑwi gɑ ɑ dii ndɑ ɑkpɛ.
Yesu cii ǹ sɛ: Cimi no ɑ gɑ cii wom sɛ bɔrɔ fɔ yom kɑ ǹ go cɛ nee, ǹ si bu tɑbɑɑ pɑi kɑlɑ ǹ mɑ di Ikpɛ kpetɛrɛ mɑ kɑɑ ndɑ dɑbɑri.
Jiribi idu bɑndɑ Yesu nɑ Piɛɛ ndɑ Yɑkɔfu ndɑ Yohɑnnɑ boi ngɑ bɑndɑ. À kpeindei kɑmbu ngei hinne tɑndi kuku fɔ bɔm. À tɑkɑri bɛrɛ ǹ jine.
À jiine yom mo bɛrɛ kɑ kɑɑri ikpɑrɛ tɑi tɑi kɑ bɔrɔ si hɑndunyɑ wɔ kunɑ kɑ ɑ̀ mɑ hini kɑ jiinei kpɑrɑndi zɑngɑ yɑ di.
Cɔfɔ Eli ndɑ Moisi hunutɛrɛ ǹ sɛ ko sendi ndɑ Yesu.
À gɑɑ no, Piɛɛ sendi Yesu sɛ kɑ cii: Coobɑɑbɑ ɑ̀ boori i mɑ gɔrɔ nee. I mɑ bukɑ hinzɑ tɛ, ɑfɔ n sɛ, ɑfɔ Moisi sɛ, ɑfɔ mo Eli sɛ.
Piɛɛ mɑnɑ fɑhɑm ndɑ hɛ kɑ ngɑ mɑ cii zɑmɑ ǹ hɑmburu kɑlɑ kɑlɑ.
Buru fɔ mo kɑɑ kɑ ǹ dɑɑbu. Cɔfɔ jinde fɔ hunu zɑ buru di kunɑ kɑ cii: Bɔrɔ kpɛ yɑ ci ɑ Ize Binegɑnji. Wɑ hɑngɑ dɑm ɑ̀ sɛ.
Mɑɑsɑ mɑɑsɑ cɔfɔ coobɑɑbɑize yom di zogu zogu ngei cɔrɔ yom gɑɑ. Ǹ mɑnɑ di bɔrɔ fɔ kɑlɑ Yesu hinne ngei bɑndɑ.
Kɑ ǹ go zumbu tondi kukuɑ bɔm Yesu nɑ ǹ dɑm ǹ mɑ si hɛ nge yom di cii bɔrɔ fɔ kulu sɛ kɑlɑ sɑɑ kɑ ngɑ, Adɑmize kɑɑ tunu bukɔei gɑme.
Ǹ nɑ sendi ngɑ di jɛ kɑ cɛrɛ hã hɛ kɑ ɑ̀ ci tunu bukɔei gɑme.
Ǹ nɑ Yesu hã kɑ cii: Ifɔ sɛ nɑ Moisi fɔndɑ cooɑndikɔ yom go cii kɑlɑ de Eli mɑ kɑɑ jinɑ?
Yesu mɑ tu ǹ sɛ kɑ cii. Cimi no Eli mɑ kɑɑ jinɑ kɑ ye kɑ hɛ kulu gɔrɛndi. Ikpɛ Sendi hɑntumɑntɛ cii mɑ hɛɛ Adɑmize bɔm ɑ mɑ tɑɑbi boobo hɑm. Ǹ kɑɑ hungu hɛɛ.
Ammɑ ɑ go cii wom sɛ mo Eli kɑɑ kɔ. Ǹ bine tɛ ɑ̀ sɛ hɛ kulu kɑ ǹ bɑɑ, ndɑ zɑngɑ Ikpɛ Sendi hɑntumɑntɛ cii ɑ̀ bɔm.
Kɑ Yesu kɑɑ coobɑɑbɑize cindei dɔ, ɑ̀ di jɑmɑ bɑkɑrɑ ndɑ Moisi fɔndɑ cooɑndikɔ yom nɑ ǹ dɑm bindi. Moisi fɔndɑ cooɑndikɔ yom mo go kɑkɔ ndei.
Mɑɑsɑ mɑɑsɑ kɑ jɑmɑ di ɑ, mɑmɑci nɑ n dii. Ǹ zuuru kɑ kpei kɑ ɑ fɔɔ.
Yesu nɑ ǹ hã kɑ cii: Ifɔ bɔm nɑ wom go kɑkɔ ndei?
Cɔfɔ jɑmɑ di kunɑ bɔrɔ fɔ tu ɑ̀ sɛ kɑ cii: Coobɑɑbɑ ɑ kɑɑndɑ ɑ koo n dɔ. À gundɑ hɔllɛ bɛbɛ.
Nungu kɑ ɑ̀ tunu ɑ̀ sɛ kulu, ɑ̀ go kɑ ɑ̀ zinji kɑ ɑ̀ fufu hɑli ɑ̀ mee mo kufu kɑru. À mo hinje kɑɑmɑ ɑ̀ mɑ kɔgu gbɑm. Ngɑ nɑ ɑ cii n coobɑɑbɑize yom wɔ sɛ ǹ mɑ ɑ̀ gɑɑrɛ ɑmmɑ ǹ mɑnɑ hini.
Yesu tu ɑ̀ sɛ kɑ cii: zɑmɑni wɔ beerem, wom zɑm kɑ nɑɑnekɔ yom, kɑlɑ sɑɑ fɔ nɑ ɑ bo goono ndɑ wom? Kɑlɑ sɑɑ fɔ no, ɑ bɑ wom jɛrɛ? Wɑ kɑɑndɑ ɑ sɛ koo di.
Ǹ kɑɑndɑ ɑ̀ sɛ. Zɑ hɔllɑ di Yesu, mɑɑsɑ mɑɑsɑ ɑ̀ nɑ koo di zeeri kɑ ɑ̀ fufu. Kɑɑ di kɑm gɑndɑ ko gungure. À mee go kufu kɑru.
Yesu nɑ koo di bɑɑbɑ hã kɑ cii: Zɑ sɑɑ fɔ nɑ wɔne nɑ ɑ̀ di? Bɑɑbɑ di cii: Zɑ ɑ̀ goono icɛnɑ.
Sɑɑ kulu mɑ nini kunɑ ndɑ hɑri yom kunɑ no ɑ̀ cini kɑ ɑ̀ zeeri ngɑ mɑ ɑ̀ wi. Ammɑ de n hini kɑ hɛ fɔ tɛ, sisibi mɑ n dii i sɛ.
Yesu cii ɑ̀ sɛ: De n hini kɑ nɑɑne fɑ, hɛ kulu hini kɑ tɛ bɔrɔ kɑ ɑ̀ go nɑɑne sɛ.
Mɑɑsɑ mɑɑsɑ koo di bɑɑbɑ wuuru kɑ cii: Kpe, ɑ gɑ nɑɑne. N mɑ ɑ gɑɑ ndɑ ɑ nɑɑne bunɔ.
Kɑ Yesu di jɑmɑ di kulu go zuuru kɑ kɑɑ ngɑ dɔ, ɑ̀ deeni hɔllɛ di gɑɑ kɑ cii: Hɔllɛ bɛbɛ, ɑ go kɑ n mei n mɑ hunu koo wɔ bɑndɑ. N mɑ si kɑɑ ɑ̀ bɔm kpɛɛnɛ.
Kɑ hɔllɑ kuwɑ ɑ̀ nɑ koo di zinji kɑ ɑ̀ fufu kɑ hunu ɑ̀ bɑndɑ. Koo di tɛ zɑngɑ bukɔ kɑlɑ bɔrɔ fɔ yom cii ɑ̀ bu nɑ.
Ammɑ Yesu nɑ ɑ̀ kɑmbɛ dii kɑ ɑ̀ tunɑndi. À tunu kɑ cɛ.
Yesu hurɑ fuu kunɑ. Lɑbu kunɑ ɑ̀ coobɑɑbɑize yom nɑ ɑ̀ hã kɑ cii: Ifɔ sɛ no i yom wɔ, i mɑnɑ hini kɑ ɑ̀ gɑɑrɛ dɑ?
Yesu cii ǹ sɛ: Wɔne dimi si hunu kɑlɑ ndɑ ɑduwɑ ndɑ meehɔ.
Kɑ ǹ hunu nungu di ǹ gɑnɑ Gɑlile lɑɑbu kɑ bisɑ. Yesu si bɑɑ bɔrɔ fɔ kulu mɑ bei.
À nɑ ngɑ coobɑɑbɑize yom cooɑndi kɑ cii ǹ sɛ: Ǹ bɑ hɛɛ Adɑmize dɑm beerem kɑmbɛ. Ǹ gɑ ɑ wi. Wiyomɑ bɑndɑ, jiribi hinzɑntɛ ɑ kɑɑ tunu.
Ammɑ coobɑɑbɑize yom mɑnɑ fɑhɑm ndɑ sendi ngɑ di. Ǹ hɑmburu mo ndɑ ɑ̀ hãyom.
Yesu bine kɑɑ Kɑpɛnɑum kpɑɑrɑ. Sɑɑ kɑ ɑ̀ goono fuu fɔ kunɑ, ɑ̀ nɑ ngɑ coobɑɑbɑize yom hã kɑ cii: Kɑkɔ fɔ nɑ wom go tɛ fɔndɑ bɔm?
Ǹ mɑnɑ hɛ fɔ kulu cii zɑmɑ ǹ kɑkɔ ndɑ cɛrɛ nɑ fɔndɑ bɔm bɔrɔ kɑ ɑ̀ ci ibeeri.
Yesu bine gɔrɔ. À nɑ coobɑɑbɑize wei cindi hinkɑ di cɛɛ kɑ cii ǹ sɛ: De bɔrɔ fɔ gɑ bɑɑ ngɑ mɑ ci jinɑ, ɑkpɛ mɑ ci ǹ kulu kɔkɔrɔ bɑndɑ. À mɑ tɑmtɛrɛ ǹ kulu sɛ.
À nɑ kɑɑ cɛnɑ fɔ zɑɑ kɑ ɑ̀ dɑm ngei bindi kunɑ. À nɑ ɑ̀ jɛndɛ kɑ cii coobɑɑbɑize yom sɛ:
Bɔrɔ kulu kɑ ɑ̀ go koo cɛnɑ zɑngɑ wɔne tɑ ɑ mɑɑ gɑɑ, ɑkpɛ go kɑ ɑ tɑ. Bɔrɔ kulu kɑ ɑ̀ go kɑ ɑ tɑ mɑ, ɑ̀ mɑnɑ ci hɛɛ nɑ ɑkpɛ tɑ bɑ, ɑmmɑ wɔ kɑ ɑ̀ nɑ ɑ dɔntɔm no ɑ̀ tɑ.
Yohɑnnɑ tu ɑ̀ sɛ kɑ cii: Coobɑɑbɑ, i di bɔrɔ fɔ kɑ ɑ̀ gɑ hɔllɛ yom gɑɑrɛ ndɑ n mɑɑ. Ammɑ ɑ̀ si kɑ i gɑnɑ. I bine, i hungu ndɑ ɑ̀ sɛ zɑmɑ ɑ̀ si kɑ i gɑnɑ.
Ammɑ Yesu tu ǹ sɛ kɑ cii: Wɑ si hungu ndɑ ɑ̀ sɛ. Bɔrɔ si kɑ ɑ̀ mɑ dɑbɑri gbei tɛ ɑ mɑɑ gɑɑ kɑ mɑɑsɑ mɑɑsɑ ɑ̀ hini kɑ ɑ sendi yɑmu.
Bɔrɔ kɑ ɑ̀ si gɑɑbɑ ndɑ i yom, i sɛ nɑ ɑ̀ goono.
Bɔrɔ kulu kɑ ɑ̀ go wom no gulɑize fɔ hɑri yeenɔ ɑ mɑɑ gɑɑ zɑmɑ wom ci Mɛsiyɑ ŋmɔne yom sɛ, cimi nɑ ɑ go cii wom sɛ ɑkpɛ wɔ ɑ̀ tukunsi si dɛrɛ ɑ̀ sɛ.
Bɔrɔ kulu kɑ ɑ̀ koo cɛnɑ yom wɔ kɑ ǹ gɑ nɑɑne ɑ gɑɑ ǹ ŋmɔne ɑfɔ dɛrɑndi, ǹ mɑ fufuyom tɑndi hɔ ɑkpɛ jinde gɑɑ. Ǹ mɑ ɑ̀ cetu buulɑ kunɑ mɑ, ɑ̀ bisɑ.
De bine n kɑmbɛ fɔ yɑ ci n dɛrɑndikɔ, n mɑ ɑ̀ dumbu. N mɑ hurɑ hundi kɑ ɑ̀ si beeni kunɑ leebɑntɛ ɑ̀ bisɑ, n mɑ gundɑ kɑmbɛ hinkɑ ǹ mɑ n cetu nini kɑ ɑ̀ sindɑ buyom kunɑ, nungu kɑ ǹ go hɑnyɑ futu yom bɔnɑndi.
De bine n cee yɑ ci n dɛrɑndikɔ n mɑ ɑ̀ dumbu. N mɑ huro hundi kɑ ɑ̀ si beeni kunɑ ndɑ cee fɔ ɑ̀ bisɑ, n mɑ gundɑ cee hinkɑ ǹ mɑ n cetu nini kɑ ɑ̀ sindɑ buyom kunɑ, nungu kɑ ǹ go hɑnyɑ futu yom bɔnɑndi.
De bine n mɑɑ fɔ yɑ ci n dɛrɑndikɔ n mɑ ɑ̀ kɑɑ. N mɑ huro Ikpɛ kpetɛrɛ kunɑ ndɑ moo fɔ ɑ̀ bisɑ, n mɑ gundɑ mɑɑ hinkɑ ǹ mɑ n cetu nungu kɑ ǹ go hɑnyɑ futu yom bɔnɑndi.
Nungu wɔ ɑ̀ hɑnjeri yom si bu, ɑ̀ nini mo si wi pɑi.
Ǹ kɑɑ bɔrɔ kulu hinsɑ ndɑ nini zɑngɑ ǹ go gɑrɑndi hɛ hinsɑ ndɑ ciiri.
Ciiri yɑ hɛ hinno no. Ammɑ de ciiri tɑru hɛ fɔ nɑ ǹ gɑ ɑ̀ hinsɑ ndɑ? Wom mɑ gundɑ ciiri wom kunɑ. Wom mɑ gɔrɔ mɑ ndɑ bɑɑni cɛrɛ gɑme.
Zɑ nungu di Yesu tunu kɑ kɑɑ Yude lɑɑbu kɑlɑ Yudum isɑ bisɑntɛ. Bɔrɔ boobo ye kɑ meigu ɑ̀ dɔ. À nɑ ǹ cooɑndi kpɛɛnɛ zɑngɑ ɑ̀ cini cooɑndi.
À gɑɑ nɑ Fɑrisi fɔndɔ bɔrɔ yom kɑɑ ɑ̀ dɔ. Kɑ ɑ̀ sui sɛ, ǹ nɑ ɑ̀ hã kɑ cii: À hɑlɑli bɔrɔ mɑ ngɑ wɛndɛ fee?
Yesu mɑ tu ǹ sɛ kɑ cii: Fɔndɔ fɔ nɑ Moisi nɑ wom no?
Ǹ cii: Moisi tu bɔrɔ mɑ hije wiyom tirɑ nɑ kɑ du kɑ ngɑ wɛndɛ fee.
Ammɑ Yesu tu ǹ sɛ kɑ cii: Moisi nɑ fɔndɔ ngɑ di hɑntum wom sɛ no wom binesɛndɛ sɑbu sɛ.
Ammɑ zɑ tɑkɑyom sintine Ikpɛ nɑ ǹ tɛ nɑ hɑibɔrɔ ndɑ weibɔrɔ.
À sɛ nɑ hɑibɔrɔ gɑ ngɑ bɑɑbɑ ndɑ ngɑ nyɑ nɑm kɑ dɔbu ngɑ wɛndɛ gɑɑ.
Ǹ bɔrɔ hinkɑ di, ǹ kɑɑ tɛ gɑɑhɑm fɔ. Zɑngɑ yɑ ǹ si tɛ ihinkɑ kpɛɛnɛ ɑmmɑ gɑɑhɑm fɔlɔnku.
Ngɑ di sɛ hɛ kɑ Ikpɛ hɔ cɛrɛ gɑɑ, bɔrɔ mɑ si ɑ̀ fee.
Sɑɑ kɑ ǹ goono fuu kunɑ ɑ̀ coobɑɑbɑize yom go kɑ ɑ̀ hã kpɛɛnɛ kɑ simbɑ sendi ngɑ di.
À cii ǹ sɛ: Bɔrɔ kulu kɑ ɑ̀ gɑ ngɑ wɛndɛ fee kɑ ɑfɔ ŋmɑni hiji, ɑkpɛ gɑ wɛndɑ kɑ ɑ̀ fee zinɑ.
De bine wɛndɛ mɑ yɑ gɑ ngɑ kunye fee kɑ ɑfɔ ŋmɑni hiji, ɑ̀ go zinɑ.
Ǹ kɑɑndɑ ɑ̀ sɛ koo cɛnɑ yom ɑ̀ mɑ ǹ hɑmɑ. Ammɑ ɑ̀ coobɑɑbɑize yom nɑ kɑɑndɑkɔ yom yɑɑyɑ.
Kɑ Yesu di yɑ di, ɑ̀ bine tɔ. À cii coobɑɑbɑize yom di sɛ: Wɑ nɑm koo cɛnɑ yom mɑ kɑɑ ɑ̀ dɔ. Wɑ si ǹ gɑnji. Beerem zɑngɑ koo cɛnɑ yom wɔ, ǹ ŋmɔne no Ikpɛ kpetɛrɛ.
Cimi no ɑ gɑ cii wom sɛ, bɔrɔ kulu kɑ ɑ̀ si Ikpɛ kpetɛrɛ tɑ zɑngɑ koo cɛnɑ, ɑkpɛ si huro ɑ̀ kunɑ pɑi.
Cɔfɔ Yesu nɑ ǹ zɑɑ ngɑ jɛndɛ kunɑ. À nɑ kɑmbɛ dɛcɛ ǹ bɔm kɑ bɑrikɑ dɑm ǹ gɑɑ.
Sɑɑ kɑ Yesu hunu kɑ huro fɔndɔ hɑibɔrɔ fɔ zuuru kɑ kɑɑ sɔmbu ɑ̀ jine. À nɑ ɑ̀ hã kɑ cii: Coobɑɑbɑ hinnɑ, ifɔ nɑ yɑ tɛ kɑ hundi kɑ ɑ̀ si beeni tubu?
Cɔfɔ Yesu tu kɑ cii ɑ̀ sɛ: Ifɔ sɛ n gɑ kɑ ɑ cɛɛ ihinno? Bɔrɔ si kɑ ɑ̀ ci ihinno kɑlɑ Bɔrɔ fɔlɔnku. Ngɑ yɑ ci Ikpɛ.
N go meire yom bei. N mɑ si zinɑ. N mɑ si bɔrɔ wi. N mɑ si zee. N mɑ si tɛ tɑngɑri sɛdɑ. N mɑ si bɔrɔ fɔ kulu zɑmbɑ. N mɑ bɛɛrɛ tɛ n nyɑ ndɑ n bɑɑbɑ sɛ.
À tu Yesu sɛ kɑ cii: Coobɑɑbɑ, meire yom wɔ kulu no ɑ gɑnɑ zɑ ɑ goono hɑiwɑsuize.
Yesu bine nɑ ɑ̀ gunɑ ndɑ bɑɑkɑsine. À cii ɑ̀ sɛ: Hɛ fɔ nɑ n gɑziɑ. Kpei, n mɑ n hɑibɑrikɑ kɑ n gundɑ neerɑ kɑ nooruɑ fɑrisi tɑlikɑ yom sɛ. N kɑɑ du hɑizici jisɑntɛ bɛɛnɛ kunɑ. N mɑ kɑɑ kɑ bundu gɑɑrɑntɛ zɑɑ kɑ ɑ gɑnɑ.
Ammɑ bɔrɔ di moojine diibi ndɑ sendɑ. À dirɑ ndɑ binesɛrɛ zɑmɑ hɑibɑrikɑ no ɑ̀ gundɑ hɑli ǹ ci mɔsɔ.
Yesu nɑ ngɑ hundɑntɛ gunɑ kɑ cɛɛrɛ. À cii ngɑ coobɑɑbɑize yom sɛ: À gɑɑbu fɑ hɑibɑrikɑntɛ yom mɑ hurɑ Ikpɛ kpetɛrɑ kunɑ.
Coobɑɑbɑize yom mɑmɑci ndɑ Yesu sendi. Yesu ye kɑ cii ǹ sɛ: A koo yom, ɑ̀ gɑɑbu fɑ beerem kɑ ǹ gɑ kɑ ngei bɔm no hɑibɑrikɑ yom sɛ ǹ mɑ huro Ikpɛ kpetɛrɛ kunɑ.
À fɑɑlɑ yoo sɛ ɑ̀ mɑ bisɑ sɑnɑ fune kunɑ ndɑ hɑibɑrikɑntɛ mɑ hurɑ Ikpɛ kpetɛrɑ kunɑ.
Coobɑɑbɑize yom mɑmɑci kɑlɑ kɑlɑ ndɑ ngɑ di. Ǹ cii cɛrɛ sɛ: Dee mee yɑ hini kɑ du fɑɑbɑ dɑ?
Yesu nɑ ǹ gunɑ kɑ cii: Iburɑdɑm yom dɔ ngɑ di si hini kɑ tɛ ɑmmɑ Ikpɛ wɔ dɔ hɛ kulu hini kɑ tɛ.
Piɛɛ sinti kɑ cii ɑ̀ sɛ: Gunɑ i nɑ hɛ kulu nɑm kɑ n gɑnɑ.
Yesu mo tu ɑ̀ sɛ kɑ cii: Cimi no ɑ go cii wom sɛ, bɔrɔ si kɑ ɑ̀ nɑ fuu nɑm wɑlɑ cɛɛnɛ yom wɑlɑ bɛɛrɛ yom wɑlɑ weimɑ yom wɑlɑ bɑɑbɑ wɑlɑ nyɑ wɑlɑ wɛndɛ wɑlɑ kɑɑ yom wɑlɑ fɑri yom ɑ sɑbu sɛ ndɑ Bɑɑru Hinno sɑbu sɛ kɑ ɑ̀ si du ei kɑ bisɑ zɑngu.
Mɑɑsɑ gɑɑ ɑkpɛ du fuu yom ǹ mɑ bisɑ zɑngu ndɑ cɛɛnɛ yom ndɑ bɛɛrɛ yom ndɑ weimɑ yom ndɑ nyɑ yom ndɑ koo yom ndɑ fɑri yom. À du ei mo ndɑ guruguze yom. Zɑmɑni mɑ kɑ ɑ̀ go kɑɑ, ɑ̀ kɑɑ du hundi kɑ ɑ̀ si beeni.
Ammɑ sintine bɔrɔ boobo kɑɑ ci kɔkɔrɔ bɑndɑ bɔrɔ yom. Kɔkɔrɔ bɑndɑ bɔrɔ yom mo kɑɑ ci sintine bɔrɔ yom.
Ǹ goono fɔndɔ bɔm ko kpei Yerusɑlɛm wɑngɑrɑ. Yesu nɑ jinɑ tɑ kɑ kpei. Coobɑɑbɑize yom mo mɑmɑci. Ǹ goono ɑ̀ bɑndɑ ndɑ hɑmburu. Hɑli jinɑ ɑ̀ cɛ kɑ coobɑɑbɑize wei cindi hinkɑ di cɛɛ kɑ ye kɑmbu. À sinti kɑ cii ǹ sɛ hɛ yom kɑ ǹ kɑɑ tɔ ngɑ.
À cii ǹ sɛ: Gunɑ, Yerusɑlɛm no i go ziji yɑ. Nodi no ǹ kɑɑ hɛɛ Adɑmize dɑm gɑrɑndikɔ jinɑ yom ndɑ Moisi fɔndɑ cooɑndikɔ yom kɑmbɛ. Ǹ bine gɑ ɑ ciiti kɑ zeeri kɑ ɑ wi. Ǹ gɑ ɑ dɑm dimi cindei kɑmbɛ.
Ǹ kɑɑ dondɑ hɛɛ kɑ ɑ bulɑɑlɑ. Ǹ kɑɑ yɔlɔ tufɑ ɑ gɑɑ. Ǹ gɑ ɑ wi ɑmmɑ jiribi hinzɑntɛ ɑ kɑɑ tunu.
Yɑkɔfu ndɑ Yohɑnnɑ mo, Zɑbɑdi koo yom, ǹ mɑɑni Yesu dɔ kɑ cii: Coobɑɑbɑ, i bɑɑ nɑ n mɑ tɛ i sɛ hɛ kɑ i gɑ n ŋmɑɑrɛ.
Yesu cii ǹ sɛ: Ifɔ wom gɑ bɑɑ yɑ tɛ wom sɛ?
Ǹ bine cii ɑ sɛ: N mɑ tu i sɛ i mɑ gɔrɔ, ɑfɔ n kɑmbɛŋmɑɑ gɑɑ, ɑfɔ mɑ n kɑmbɛwo gɑɑ n deizɑ kunɑ.
Ammɑ Yesu cii ǹ sɛ: Wom si bei hɛ kɑ wom gɑ ŋmɑɑrɛ. Tɑɑbi kɑ ɑ bɑ hɑm, wom hini kɑ ɑ̀ hɑm bɑ? Mirɑndiyom kɑ ɑ bɑ du, wom hini kɑ du ɑ̀ bɑ?
N cii Yesu sɛ: I hini. Yesu mo cii ǹ sɛ: Cimi no wom gɑ ɑ tɑɑbi hɑm. Mirɑndiyom kɑ ɑ bɑ du, wom kɑɑ du ɑ̀.
Ammɑ ɑ kɑmbɛŋmɑɑ wɑlɑ ɑ kɑmbɛwo gɑɑ gɔrɛ di ɑ̀ mɑnɑ ci ɑ dɔ nɑ ɑ̀ hunu. Ammɑ beerem kɑ ǹ sɛ ɑ Bɑɑbɑ nɑ ɑ̀ hinsɑ, ǹ ŋmɔne nɑ.
Kɑ coobɑɑbɑize wei di mɑɑ ngɑ di, ǹ bine tɔ Yɑkɔfu ndɑ Yohɑnnɑ sɛ.
Ammɑ Yesu nɑ ǹ kulu cɛɛ ngɑ dɔ kɑ cii ǹ sɛ: Wom bei kɑ dimi cindei hinikpɛ yom gɑ kɑ ngei dɑbɑri cɛbɛ ndɑ bɔmbɛɛrɛ dimi cindei bɔm. Ǹ gɑɑbikoni yom mo go kɑ ngei hini cɛbɛ beerem bɔm.
À mɑ si ci yɑ di wom gɑme ɑmmɑ bɔrɔ kulu kɑ ɑ̀ go bɑɑ ngɑ mɑ ci ibeeri wom kunɑ, ɑkpɛ mɑ ci wom sɛ gbeiize.
Wom kunɑ mɑ bɔrɔ kulu kɑ ɑ̀ go bɑɑ ngɑ mɑ ci jinɑ, ɑkpɛ mɑ ci wom kulu tɑm.
Hɛɛ, Adɑmize yɑ nɑ kɑɑ bɔrɔ mɑ tɑmtɛrɛ ɑ sɛ. Ammɑ ɑ kɑɑ no yɑ tɑmtɛrɛ kɑ ɑ hundi nɑ beerem sɛ. A kɑɑ nɑ yɑ ci fɑnsɑ hɛ jɑmɑ gurubi.
Ǹ tɔ Yeriko wɑngɑrɑ. Sɑɑ kɑ Yesu gɑ hunu Yeriko ndɑ ngɑ coobɑɑbɑize yom jɑmɑ bɑkɑrɑ gɑ kɑ ɑ̀ gɑnɑ. Dɑnɑm fɔ mo kɑ ǹ ci ɑ̀ sɛ Bɑtime Time kɑɑ, ɑ̀ gɑ gɔrɔ fɔndɑ jɛrɛbɛ ko bɑrɑ.
Kɑ ɑ̀ mɑɑ ǹ ci Yesu Nɑzɑrɛtu nɑ, cɔfɔ ɑ̀ sinti kɑ kuwɑ. À cii: Yesu ni Dɑfidi ize, n mɑ suuji cɛbɛ ɑ sɛ.
Cɔfɔ jɑmɑ di deeni ɑ̀ gɑɑ kɑ cii ɑ̀ mɑ dɛnjɛ. Sɑɑ di gɑɑ ɑ̀ gɑ kuwɑ ndɑ gɑɑbi kɑ tɔntɔnu. À cii: Ni Dɑfidi ize, n mɑ suuji cɛbɛ ɑ sɛ.
Yesu cɛ. À nɑ mei nɑ ǹ mɑ ɑ̀ cɛɛ. Ǹ nɑ dɑnɑm di cɛɛ kɑ cii ɑ̀ sɛ: Himmɑ dɑm kɑ tunu. À gɑ kɑ n cɛɛ.
Cɔfɔ ɑ̀ nɑ ngɑ kpɛ kɑɑ kɑ cetu hɑli jinɑ. À hɑme kɑ tunu kɑ kɑɑ Yesu dɔ.
Yesu tu ɑ̀ sɛ kɑ cii: Ifɔ no n go bɑɑ yɑ tɛ n sɛ? À cii ɑ̀ sɛ: A Jinɑ, yɑ tɛ moo.
Cɔfɔ Yesu cii ɑ̀ sɛ: Kpei, n nɑɑne nɑ n nɑ bɑɑni. Mɑɑsɑ mɑɑsɑ ɑ̀ tɛ mɑɑ. À nɑ Yesu gɑnɑ fɔndɑ kunɑ.
Sɑɑ kɑ ǹ mɑɑni Yerusɑlɛm wɑngɑrɑ kɑ ɑ̀ goono Betɑfɑji ndɑ Betɑni kpɑɑrɑ yom jɛrɛ gɑɑ, ǹ tɔ tɑndi kuku fɔ dɔ kɑ ǹ cii ɑ̀ sɛ Olibe zugu. À nɑ ngɑ coobɑɑbɑize yom ŋmɔne ihinkɑ dɔntɔm.
À cii ǹ sɛ: Wom mɑ kpei kpɑɑrɑ wɔ kɑ ɑ̀ goono wom jine. À mee gɑɑ wom di fɑrikɑ binci hɑiwɑsu fɔ kɑ ɑ̀ goono hɔɑntɛ. Bɔrɔ fɔ kulu mɑnɑ kɑɑru ɑ̀ bɔm bɑ ce fɔ. Wom mɑ ɑ̀ feeri kɑ kɑɑndɑ.
De bɔrɔ fɔ nɑ wom hã: Ifɔ sɛ wom go kɑ ɑ̀ feeri, wom mɑ cii Kpe yɑ gundɑ ɑ̀ murɑdu. À gɑ ɑ̀ yeti ɑkpɛ sɛ ndɑ wɑɑsi.
Coobɑɑbɑize hinkɑ bine kpei. Ǹ nɑ fɑrikɑ binci hɑiwɑsu fɔ gɑru tɛrɛ. À goono hɔɑntɛ hundi fɔ mee gɑɑ fɔndɔize fɔ dɔ. Ǹ nɑ ɑ̀ feeri.
Bɔrɔ fɔ yom kɑ ǹ gɑ cɛ nodi, ǹ ŋmɔne ɑfɔ yom nɑ ǹ hã kɑ cii: Ifɔ sɛ wom go fɑrikɑ binci di feeri?
Coobɑɑbɑize yom di cii ǹ sɛ zɑngɑ Yesu nɑ ǹ no fɔndɔ. Beerem di nɑ ǹ nɑm mo.
Ǹ kpeindɑ fɑrikɑ binci hɑiwɑsu Yesu dɔ. Ǹ nɑ ngei jiine yom dɛcɛ ɑ̀ bɔm. Cɔfɔ Yesu kɑɑru ɑ̀ bɔm.
Bɔrɔ boobo mo nɑ ngei jiine yom dɑɑru fɔndɔ bɔm. Bɔrɔ fɔ yom nɑ tuuri kɔsu yom pɑti kɑ dɑɑru fɔndɑ bɔm kɑ bɛɛrɛ tɛ ɑ̀ sɛ.
Beerem kɑ ǹ goono Yesu jine ko kpei ndɑ beerem kɑ ǹ goono ɑ̀ bɑndɑ kɑ kɑɑ, ǹ kulu go kuwɑ kɑ cii: Ikpɛ, i gɑ kɑ n sifɑ. Bɑrikɑkpɛ nɑ Bɔrɔ kɑ ɑ̀ go kɑɑ Kpe mɑɑ gɑɑ.
Bɑrikɑkpɛ nɑ i bɑɑbɑ Dɑfidi kpetɛrɛ kɑ ɑ̀ go kɑɑ. Ikpɛ, i gɑ kɑ n sifɑ, Ni, kɑ n goono bɛɛnɛ hɑli sɑmɑu.
Yesu huro Yerusɑlɛm wɑngɑrɑ. Kɑ ɑ̀ hurɑ Ikpɛ bɛɛrɑndiyom dɔ ɑ̀ nɑ moo cɛɛrɛ kɑ hɛ kulu gunɑ. Zɑ kɑ wiciri kɑmbu tɔ ɑ̀ hunu kɑ kpei Betɑni kpɑɑrɑ, ngɑ ndɑ ngɑ coobɑɑbɑize wei cindi hinkɑ.
Mo bo sɑɑ kɑ ǹ hunu Betɑni kpɑɑrɑ, Yesu mɑɑ hɛrɛɛ.
Cɔfɔ ɑ̀ nɑ jee nyɑ fɔ hunne hɑli jinɑ kɑ ɑ̀ gundɑ kɔsu. À mɑɑni ɑ̀ dɔ kɑ gunɑ hɑnibɑ ngɑ du ɑ̀ gɑɑ ize. À tɔ ɑ̀ dɔ. À mɑnɑ hɛ fɔ kulu gɑru ɑ̀ gɑɑ kɑlɑ kɔsu, zɑmɑ ɑ̀ mɑnɑ ci jee hɛiyom wɑtɛ.
À bine cii jee nyɑ sɛ: Bɔrɔ fɔ kulu si n ize ŋmɑɑ kpɛɛnɛ pɑi. À coobɑɑbɑize yom di mɑɑ yɑ di.
Sɑɑ kɑ ǹ tɔ Yerusɑlɛm wɑngɑrɑ, Yesu hurɑ Ikpɛ bɛɛrɑndiyom dɔ. À sinti kɑ neerɑkɔ yom ndɑ deikɔ yom kɑ ǹ goono nungu di gɑɑrɛ kɑ ǹ kɑɑ tɛrɛ. À nɑ nooru bɑrimekɔ yom tɑbulu yom hɑngɑsɑndi ndɑ gutu neerɑkɔei citɑ yom.
À mɑnɑ tu bɔrɔ fɔ kulu mɑ hɛ fɔ zɑɑ kɑ hurɑ ndɑɑ̀ Ikpɛ bɛɛrɑndiyom dɔ.
À nɑ ǹ cooɑndi kɑ cii: Ikpɛ Sendi hɑntumɑntɛ cii, A gɔrɛ dɔ yɑ dimi kulu ŋmɔne ɑduwɑ tɛyom dɔ nɑ. À nɑ ci cimi nɑ bɑ? Ammɑ wom wɔ, wom nɑ ɑ̀ tɛ lɔkɔ zee yom ŋmɔne.
Kɑ Moisi fɔndɑ cooɑndikɔ yom ndɑ gɑrɑndikɔ jinɑ yom mɑɑ yɑ di, ǹ ceeci zɑngɑ ngei mɑ tɛ kɑ ɑ̀ wi. Ǹ hɑmburu Yesu zɑmɑ jɑmɑ di kulu go mɑmɑci ndɑ ɑ̀ cɛbɑ.
Sɑɑ kɑ wiciri kɑmbu tɔ, ɑ̀ hunu wɑngɑrɑ kunɑ.
Susubɑ kɑ coobɑɑbɑize yom di gɑ bisɑ ǹ di jee nyɑ kɔgu kɑlɑ kɑɑji yom gɑɑ.
Cɔfɔ Piɛɛ hɔngɔ hɛ kɑ ɑ̀ jinɑ kɑ tɛ. À cii Yesu sɛ: Coobɑɑbɑ, gunɑ jee nyɑ di kɑ n nɑ ɑ̀ lɑɑli, ɑ̀ kɔgu.
Yesu tu coobɑɑbɑize yom sɛ kɑ cii: Wɑ gundɑ nɑɑne Ikpɛ gɑɑ.
Cimi nɑ ɑ gɑ ci wom sɛ, bɔrɔ kulu kɑ ɑ̀ gɑ cii tɑndi kuku wɔ sɛ, gɑnɑ kɑ kɑm buulɑ wɔ kunɑ, de ɑkpɛ si siikɑ ngɑ bine kunɑ ɑmmɑ ɑ̀ go nɑɑne hɛ yom wɔ kɑ ngɑ go cii yɑ tɛ, ngɑ di kɑɑ tɛ.
Sɑɑ kɑ wom gɑ cɛ kɑ ɑduwɑ tɛ mɑ, de hɛ fɔ goono wom ndɑ bɔrɔ fɔ gɑme, wom mɑ ɑ̀ yɑɑfɑ zɑmɑ wom Bɑɑbɑ mo kɑ ɑ̀ goono bɛɛnɛ ɑ̀ mɑ wom yɑɑfɑ ndɑ wom tɑɑli yom.
Ammɑ de wom si yɑɑfɑ, yɑ no wom Bɑɑbɑ kɑ ɑ̀ goono bɛɛnɛ ɑ̀ si wom yɑɑfɑ ndɑ wom tɑɑli yom.
Ǹ ye kɑ kɑɑ Yerusɑlɛm wɑngɑrɑ. Sɑɑ kɑ Yesu gɑ yɑɑli Ikpɛ bɛɛrɑndiyom dɔ, gɑrɑndikɔ jinɑ yom ndɑ Moisi fɔndɑ cooɑndikɔ yom ndɑ mɑrgɑ hɑikusu yom, ǹ kɑɑ ɑ̀ dɔ.
Ǹ cii ɑ̀ sɛ: Hini fɔ nɑ n gɑ hɛ yom wɔ tɛ ndɑ? Mee yɑ nɑ n nɑ hini wɔ n mɑ hɛ yom wɔ tɛ?
Yesu mɑ tu ǹ sɛ kɑ cii: Hɛɛ mɑ ɑ wom hã hɛ fɔ, wom mɑ tu ɑ sɛ. Hɛɛ mo yɑ cii wom sɛ hini kɑ ɑ gɑ hɛ yom wɔ tɛ ndɑ.
Mirɑndiyomɑ kɑ Yohɑnnɑ tɛ, Ikpɛ dɔ no ɑ̀ hunu dee wɑlɑ iburɑdɑm yom dɔ? Wɑ tu ɑ sɛ.
Cɔfɔ ǹ sendi cɛrɛ gɑme kɑ cii: De i cii Ikpɛ dɔ nɑ ɑ̀ hunu ɑ̀ kɑɑ cii, yɑ di gɑɑ ifɔ sɛ i mɑnɑ ɑ̀ nɑ cimi?
Ammɑ iburɑdɑm yom dɔ no ɑ̀ hunu i mɑ cii yɑ di no? To. Ǹ go hɑmburu jɑmɑ di nɑ zɑmɑ ǹ kulu tɑbɑi kɑ Yohɑnnɑ yɑ ɑndebi no cimi ndɑ ɑfɔ.
Ǹ tu Yesu sɛ kɑ cii: I si bei. Yesu mɑ cii ǹ sɛ: Yɑ nɑ hɛɛ mɑ ɑ si cii wom sɛ hini kɑ ɑ gɑ hɛ yom di tɛ ndɑ.
Yesu sinti kɑ sendi ǹ sɛ ndɑ yɑɑse yom. À cii: Bɔrɔ fɔ nɑ lɛzɛ tuuri yom tilɑm. À nɑ ǹ kɑkɑ. À nɑ guusu fɔ fɑnsi lɛzɛ hɑri kɑnkɑmyom sɛ. À nɑ tɑndɑ fɔ mɑ tɛ. À nɑ lɛzɛ lɑmbuɑ dɑm hɑifɑri fɔ yom kɑmbɛ kɑ nɑɑru. À kpei lɑɑbu ŋmɑni.
Sɑɑ kɑ tuuriizei kɔsuyom wɑtɛ tɔ, ɑ̀ nɑ ngɑ bɑnyɑ fɔ dɔntɔm hɑifɑri yom di dɔ ɑ̀ mɑ ngɑ lɛzɛ zɑɑ kɑ ǹ kɔsu.
Hɑifɑri yom di nɑ bɑnyɑ dii kɑ bulɑɑlɑ. Ǹ nɑ ɑ̀ yeti kɑmbɛ kɔnu.
À ye kɑ bɑnyɑ fɔ dɔntɔm ǹ gɑɑ. Ǹ nɑ ngɑ mo kɑru bɔm gɑɑ kɑ ɑ̀ woo.
Lɑmbukpɛɑ ye kɑ ɑfɔ dɔntɔm kpɛɛnɛ. Ǹ nɑ ngɑ wɔ wi. Yɑ di nɑ ǹ tɛ bɑnyɑ bɑɑbɑ sɛ. Ǹ nɑ ɑfɔ yom kɑru. Ǹ nɑ ɑfɔ yom wi.
Lɑmbukpɛɑ gundɑ koo gudɑ fɔ, ɑ̀ binegɑnji. À nɑ ɑ̀ dɔntɔm ǹ dɔ kɔkɔrɔ bɑndɑ kɑ cii: Ǹ gɑ ɑ koo wɔ bɛɛrɑndi.
Ammɑ hɑifɑri yom di cii ngei gɑme: Bɔrɔ wɔne yɑ ci tubukɔɑ. Wɑ kɑɑ i mɑ ɑ̀ wi. Tubuɑ mɑ ci i ŋmɔne.
Cɔfɔ ǹ nɑ ɑ̀ dii, kɑ cetu lɑmbuɑ bɑndɑ kɑ ɑ̀ wi.
Yɑ di gɑɑ, mɛtɛ lɑmbukpɛɑ kɑɑ tɛ dɑ? À kɑɑ hɑifɑri yom di wi kɑ lɑmbuɑ nɑ bɔrɔ ŋmɑni yom sɛ.
Ikpɛ Sendɑ hɑntumɑntɛ cii: Tondi kɑ fuu cinikɔ yom hungu, ngɑ yɑ tɛ mimbɑri cire tondi sintine.
Kpe dɔ no wɔne hunu. À tɛ mɑmɑci mo i moo yom sɛ. À nɑ ci wom nɑ ngɑ di coo bɑ?
Ǹ bine ceeci ngei mɑ ɑ̀ dii ɑmmɑ ǹ hɑmburu jɑmɑ, zɑmɑ ǹ bei kɑ ngei gɑɑ nɑ ɑ̀ nɑ yɑɑse cii. Ǹ nɑ ɑ̀ nɑm kɑ dirɑ.
Ǹ nɑ Fɑrisi fɔndɔ bɔrɔ fɔ yom dɔntɔm Yesu dɔ ndɑ Hirodu bɑndɑ bɔrɔ fɔ yom ǹ mɑ ɑ̀ sui ɑ̀ mee sendi yom kunɑ.
Kɑ ǹ kɑɑ cɔfɔ ǹ cii ɑ̀ sɛ: Coobɑɑbɑ, i bei kɑ ni yɑ ci cimikpɛ. N sindɑ bɑɑbɑɑ. N si kɑ iburɑdɑm yom tɑkɑri gunɑ. Ikpɛ fɔndɑ bɔm no n go cooɑndi ndɑ cimi. À hɑlɑli bɔrɔ mɑ ɑlikɑsi bɑnɑ Kɑisɑ sɛ bɑ, wɑlɑ ɑ̀ mɑnɑ hɑlɑli? I mɑ bɑnɑ dee wɑlɑ i mɑ si bɑnɑ?
Zɑ kɑ Yesu nɑ ǹ munɑficitɛrɛ bei, ɑ̀ cii ǹ sɛ: Ifɔ sɛ wom go kɑ ɑ sui? Wɑ kɑɑndɑ ɑ sɛ dinɑri wɔkɔkɔize fɔ yɑ di.
Ǹ kɑɑndɑ ɑ̀ sɛ. À cii ǹ sɛ: Mee bɔm nɑ ǹ tɛ nooru wɔ gɑɑ ndɑ jeeri wɔ? Ǹ cii ɑ̀ sɛ: Kɑisɑ ŋmɔne nɑ.
À gɑɑ nɑ Yesu tu ǹ sɛ kɑ cii: Wɑ Kɑisɑ hɛ yom nɑ Kɑisɑ sɛ, Ikpɛ hɛ yom mo Ikpɛ sɛ. Ǹ kulu mɑmɑci ndɑ ɑ̀ sendɑ.
Sɑdusi fɔndɔ bɔrɔ yom kɑ ǹ go cii bukɔei tunɑndiyom si, kɑɑ Yesu dɔ. Ǹ nɑ ɑ̀ hã kɑ cii:
Coobɑɑbɑ, Moisi hɑntum i sɛ kɑ de bɔrɔ bɛɛrɛ bu kɑ wɛndɛ fɔ nɑm, ɑ̀ mɑnɑ koo nɑm, cɛɛnɑ mɑ wɛndɑ zɑɑ kɑ du hɛiyom ndɑ, ngɑ bɛɛrɑ sɛ.
To. Cɛɛnɛ ndɑ bɛɛrɛ iye goono. Sintine nɑ wɛndɛ fɔ zɑɑ. À bu. À mɑnɑ hɛi.
Ihinkɑntɛ nɑ wɛndɑ zɑɑ. Ngɑ mɑ bu. À mɑnɑ hɛi. Ihinzɑntɛ mo yɑ di.
Bɔrɔ iye di kulu nɑ wɛndɑ zɑɑ. Ǹ mɑnɑ hɛi. Ǹ kulu bɑndɑ weibɔrɔ di mɑ bu.
Bukɔei tunɑndiyomɑ hine, sɑɑ kɑ ǹ tunu ǹ kunɑ mee wɛndɑ nɑ zɑmɑ ǹ bɔrɔ iyɑ kulu nɑ ɑ̀ zɑɑ wɛndɛ?
Yesu tu ǹ sɛ kɑ cii: Wom gɑ dɛrɛ fɑ zɑmɑ wom si fɑhɑm ndɑ Ikpɛ Sendi hɑntumɑntɛ yom ndɑ Ikpɛ dɑbɑri.
Sɑɑ kɑ bukɔei kɑɑ tunu ǹ si hiji, ǹ si hijɑndi. Ammɑ beerem bɑ goono zɑngɑ Ikpɛ dɔntɔneize yom kɑ ǹ goono bɛɛnɛ kunɑ.
Kɑ simbɑ ndɑ bukɔei tunɑndiyom, tirɑ kɑ Moisi hɑntum kunɑ Ikpɛ sendi ɑ̀ sɛ kubu fɔ kunɑ kɑ cii: Hɛɛ yɑ ci Abulɛmɑ ŋmɔne Ikpɛ ndɑ Isɑɑkɑ ŋmɔne Ikpɛ ndɑ Yɑkɔfu ŋmɔne Ikpɛ. À nɑ ci wom nɑ ngɑ di coo bɑ?
Ikpɛ mɑnɑ ci bukɔ yom ŋmɔne Ikpɛ ɑmmɑ bɑhunɑ yom ŋmɔne no. Ngɑ di sɛ wom goono dɛrɛyom beeri kunɑ.
Moisi fɔndɑ cooɑndikɔ fɔ mɑ mɑɑ ǹ gɑ kɑkɔ. Kɑ ɑ̀ di Yesu tu ǹ sɛ ihinno, cɔfɔ ɑ̀ nɑ Yesu hã kɑ cii: Meire yom kulu kunɑ wɔ fɔ yɑ ci meire sintine?
Yesu tu ɑ̀ sɛ kɑ cii: E Isirɑilɑ, Kpe i ŋmɔne Ikpɛ yɑ Kpe fɔlɔnku nɑ.
N mɑ bɑɑ Kpe n ŋmɔne Ikpɛ ndɑ n bine kulu ndɑ n hundi kulu ndɑ n lɑsɑbu kulu, ndɑ n gɑɑbi kulu. Meire sintinɑ noyɑ.
Ihinkɑntɛ mɑ neyɑ: N mɑ bɑɑ n gɔrɔkɑsine zɑngɑ n bɔm. Meire fɔ si kɑ ɑ̀ bisɑ wɔne yom.
Moisi fɔndɑ cooɑndikɔɑ cii ɑ̀ sɛ: À boori Coobɑɑbɑ. N nɑ cimi cii zɑmɑ Ikpɛ fɔlɔnku yɑ goono. Afɔ ŋmɑni si kɑlɑ ngɑ.
Bɔrɔ mɑ bɑɑ Kpe ndɑ ngɑ bine kulu ndɑ ngɑ fɑhɑm kulu ndɑ ngɑ hundi kulu ndɑ ngɑ gɑɑbi kulu. Bɔrɔ mɑ bɑɑ ngɑ gɔrɔkɑsine mo zɑngɑ ngɑ bɔm. Wɔne bisɑ gɑrɑndi hɛ kukurɑntɛ kulu ndɑ sɑrɑɑ dimi dimi kulu.
Kɑ Yesu di Moisi fɔndɑ cooɑndikɔɑ tu ndɑ lɑɑkɑli, ɑ̀ cii ɑ̀ sɛ: N mɑnɑ mooru Ikpɛ kpetɛrɛ. Bɔrɔ fɔ kulu mɑnɑ tu kɑ Yesu hã hɛ fɔ kpɛɛnɛ.
Yesu goono cooɑndiyom gɑɑ Ikpɛ bɛɛrɑndiyom dɔ. Cɔfɔ ɑ̀ cii: Mɛtɛ nɑ Moisi fɔndɑ cooɑndikɔ yom go cii Mɛsiyɑ yɑ Dɑfidi ize no?
Dɑfidi bumbum sendi Biyɑ Hɑlɑɑlɑ kunɑ kɑ cii: Kpe cii ɑ Kpe sɛ, N mɑ gɔrɔ ɑ kɑmbɛŋmɑɑ gɑɑ hɑli yɑ n ŋmɔne ibɛrɛ yom tɛ n cee yom dɛcɛyom dɔ.
Dɑfidi bumbum go kɑ ɑ̀ cɛɛ no Kpe, yɑ di gɑɑ mɛtɛ ɑ̀ tɛ kɑ ci ɑ̀ ize? Jɑmɑ di kulu bine ye ndɑ hɑngɑ dɑmyom ɑ̀ sɛ.
Cɛbɛ di kunɑ no ɑ̀ cii ǹ sɛ: Wɑ lɑɑkɑli ndɑ Moisi fɔndɑ cooɑndikɔ yom kɑ ǹ go fɑɑriŋmɑɑ kɑ yɑɑli ndɑ kpɛ kuku. Ǹ gɑ bɑɑ mo ǹ mɑ cini kɑ ngei fɔɔ hebu bɑtumɑ yom kunɑ.
Ǹ go bɑɑ jine gɔrɛ dɔ bɛɛrɛkpɛ Yuifu mɑrgɑ fuu yom kunɑ ndɑ jine gɔrɛ dɔ bɛɛrɛkpɛ jingɑru ŋmɑɑyom dɔ.
Ǹ go weibɔrɔ sokonei hundi yom hɑibɑrikɑ yom ŋmɑɑ. Ǹ gɑ kɑ ɑduwɑ kuku tɛ ko himɑ zɑngɑ gɑnɑkɔ hinno yom. Ǹ gɑ ǹ ciiti ifutu futu kɑ jɑɑsɑ ǹ kulu.
Yesu gɔrɔ nooru jisiyom dɔ jine ko gunɑ zɑngɑ jɑmɑ gɑ nooru dɑm. Hɑibɑrikɑntɛ boobo nɑ nooru boobo dɑm.
Weibɔrɔ sokoni tɑlikɑ fɔ mo kɑɑ. À nɑ tɑngɑ hinkɑ dɑm.
Cɔfɔ Yesu nɑ ngɑ coobɑɑbɑize yom cɛɛ kɑ cii ǹ sɛ: Cimi nɑ ɑ gɑ cii wom sɛ, weibɔrɔ sokoni tɑlikɑ wɔ nɑ nooru dɑm kɑ bisɑ bɔrɔ kulu kɑ ɑ̀ go nooru dɑm nee.
Ngei wɔ ǹ nooru dɛcɛ bɔm no ǹ dɑm ɑmmɑ wei wɔ ɑ̀ dɑm ɑmmɑ wei wɔ ɑ̀ hinɑ no ɑ̀ dɑm. Hɛ kulu kɑ ɑ̀ gundɑ noyɑ kɑ ɑ̀ mɑ hunɑ ndɑ.
Sɑɑ kɑ Yesu gɑ hunu Ikpɛ bɛɛrɑndiyom dɔ ɑ̀ coobɑɑbɑize yom ŋmɔne ɑfɔ cii ɑ̀ sɛ: Coobɑɑbɑ, gunɑ kɑ di tondi yom wɔ dimi fɑ ndɑ cinɑri yom wɔ.
Yesu bine tu ɑ̀ sɛ kɑ cii: N gɑ di cinɑri bɑmbɑtɑ yom wɔ? Bɑ tondi fɔ si cindi tondi bɔm kɑ ǹ si ɑ̀ kɑru kɑ see.
Sɑɑ kɑ Yesu gɑ gɔrɔ Olibe zugu tondi kukuɑ bɔm Ikpɛ bɛɛrɑndiyom dɔ jine, Piɛɛ ndɑ Yɑkɔfu ndɑ Yohɑnnɑ ndɑ Andɛrɛ, ǹ kɑɑ ɑ̀ dɔ kɑmbu kɑ ɑ̀ hã.
Ǹ cii: Cii i sɛ sɑɑ kɑ hɛ yom wɔ kɑɑ tɛ? Alɑmu fɔ yɑ kɑɑ tɛ sɑɑ kɑ hɛ yom wɔ bɑ tɔ?
Cɔfɔ Yesu tu ǹ sɛ kɑ cii: Wom mɑ lɑɑkɑli bɔrɔ fɔ kulu mɑ si wom dɛrɑndi.
Bɔrɔ boobo yɑ kɑɑ ndɑ ɑ mɑɑ kɑ cii: Hɛɛ yɑ ci Mɛsiyɑ. Ǹ bine kɑɑ bɔrɔ boobo dɛrɑndi.
Sɑɑ kɑ wom kɑɑ mɑɑ wɑngu yom bɑɑru ndɑ wɑngu yom kɔsɔngu, wom lɑɑkɑli mɑ si tunu. Tilɑsi nɑ, nge yom di kulu mɑ tɛ, ɑmmɑ beeniyom mɑnɑ tɔ jinɑ.
Dimi kɑɑ tunu kɑ gɑɑbɑ ndɑ dimi. Kpetɛrɛ kɑɑ tunu kpetɛrɛ gɑɑ. Gɑndɑ zinji yom kɑɑ tɛ nungu ŋmɑni ŋmɑni. Hɛrɛɛ ndɑ butugu kɑɑ tɛ. Hɛ nge yom di bɔnei sintiyom nɑ.
Ammɑ wom wɔ, wɑ lɑɑkɑli ndɑ wom bɔm zɑmɑ ǹ kɑɑ wom dɑm Yuifu yom ciiti dumbukɔ yom kɑmbɛ. Yuifu yom mɑrgɑ fuu yom kunɑ no ǹ kɑɑ wom bulɑɑlɑ. Ǹ kɑɑ kpeindɑ wom gɑɑbikoni yom jine ndɑ gɑndɑkpɛ yom jine ɑ sɑbu sɛ zɑmɑ wom mɑ tɛ ǹ sɛ sɛdɑ.
Sintine jinɑ kɑlɑ de ǹ mɑ Bɑɑru Hinno fɛɛ dimi yom kulu sɛ.
Sɑɑ kɑ ǹ kɑɑ kpeindɑ wom kɑ wom dɑm kɑmbɛ, wom mɑ si dirigo ndɑ hɛ kɑ wom kɑɑ cii. Ammɑ wom mɑ sendi hɛ kɑ ǹ kɑɑ wom nɑ lɔkɑci ngɑ di kunɑ. À mɑnɑ ci wom yɑ gɑ sendi bɑ, ɑmmɑ Biyɑ Hɑlɑɑlɑ no.
Cɛɛnɛ ndɑ bɛɛrɛ kɑɑ cɛrɛ dɑm kɑmbɛ ǹ mɑ ɑ̀ wi, bɑɑbɑ mo ngɑ koo. Koo yom mo kɑɑ tunu kɑ ngei bɑhɛi yom dɑm kɑmbɛ ǹ mɑ ǹ wi.
Ǹ kulu bine kɑɑ hungu wom ɑ mɑɑ sɑbu sɛ, ɑmmɑ bɔrɔ kɑ ɑ̀ gɑ hini suuru kɑlɑ mee, ǹ gɑ ɑkpɛ kɑɑ tɑɑbi di kunɑ.
Andebi Dɑniɛlo sendi kɑ simbɑ ndɑ hɛ lɑlɔ kɑ Ikpɛ fɛntɛ kɑ ɑ̀ mɑlɑkɑ tɛ. Bɔrɔ kɑ ɑ̀ go coo, ɑ̀ mɑ fɑhɑm fɑ. Wom kɑɑ di ɑ̀ gɑ cɛ nungu kɑ ɑ̀ si himɑ ɑ̀ mɑ goono. Sɑɑ kɑ wom go di ɑ̀ go cɛ nungu di kunɑ, beerem kɑ ǹ goono Yude lɑɑbu mɑ zuuru kɑ kpei tɑndi kuku yom bɔm.
Bɔrɔ kɑ ɑ̀ goono fuu yɔlɔ bɔm, ɑ̀ mɑ si zumbu kɑ huro ngɑ fuu kunɑ kɑ hɛ fɔ zɑɑ.
Bɔrɔ kɑ ɑ̀ goono fɑri mɑ, ɑ̀ mɑ si ye bɑndɑ kɑ ngɑ kpɛ zɑɑ.
Ammɑ kɑito weibɔrɔ yom kɑ ǹ gundɑ kunu ndɑ weibɔrɔ yom kɑ ǹ gɑ nɑnɑndi hɑnu nge yom di.
Wom mɑ ŋmɑɑrɛ wom zuure mɑ si tɛ hɑrigu wɑtɛ.
Hɑnu nge yom di guruguze hɑnu no, guruguze kɑ ɑ̀ dimi mɑnɑ tɛ zɑ hɑndunyɑ sintiyom kɑ Ikpɛ nɑ ɑ̀ tɑkɑ hɑli kɑ kɑɑ mɑɑsɑ. À dimi si tɛ mɑ pɑi.
De Kpe mɑnɑ hɑnu nge yom di dunguriɑndi, ǹ si bɑhunɑ bɑ ɑfɔ kɑɑ tɑɑbi yom di kɑmbɛ. Ammɑ suubɑntɛ yom kɑ ɑ̀ suubɑ sɑbu sɛ, ɑ̀ nɑ hɑnu yom di dunguriɑndi.
Sɑɑ di no, bɑ de bɔrɔ fɔ cii wom sɛ: Gunɑ, Mɛsiyɑ gɑ nee, wɑlɑ gunɑ, ɑ̀ go yɔngɔ, wom mɑ si ɑ̀ nɑ cimi.
Mɛsiyɑ tɑngɑri tɑngɑri yom ndɑ ɑndebi tɑngɑri tɑngɑri yom kɑɑ tunu. Ǹ gɑ ɑlɑmu yom cɛbɛ ndɑ mɑmɑci yom hɑli de ɑ̀ hini kɑ tɛ, ǹ kɑɑ bɑ suubɑntɛ yom dɛrɑndi.
Ammɑ wom wɑ, wom mo lɑɑkɑli ndɑ wom bɔm. Gunɑ, ɑ jinɑ kɑ ɑ̀ kulu cii wom sɛ.
Ammɑ hɑnu nge yom di kunɑ tɑɑbi futu wɔ bɑndɑ, weenu kɑɑ bɛrɛ kɑ tɛ kube. Hɑndu si ngɑ kɑɑri no.
Hɑndɑriyɑize yom kɑɑ kɑm zɑ bɛɛnɛ. Bɛɛnɛ dɑbɑri yom kɑɑ zinji.
À gɑɑ nɑ ǹ kɑɑ di hɛɛ, Adɑmize go kɑɑ buru yom bɔm ndɑ dɑbɑri bɑmbɑtɑ ndɑ deizɑ.
Sɑɑ di gɑɑ, yɑ ɑ ŋmɔne Ikpɛ dɔntɔneize yom sɑmbɑ ǹ mɑ ɑ suubɑntɛ yom kɑ ǹ goono hɑndunyɑ cɛnjɛ tɑɑci kulu meigu nungu kɑ goono kulu zɑ gɑndɑ mee kɑlɑ bɛɛnɛ mee.
Ammɑ wom mɑ dendeni yɑɑse kɑ jee nyɑ gɑ wom nɑ. Sɑɑ kɑ wom di ɑ̀ kɑmbɛ cɛnɑ yom gɑ kɔsu teji fiyo, wom go bei kɛdiɑ gɑ mɑɑni.
Yɑ nɑ, wom mɑ sɑɑ kɑ wom kɑɑ di hɛ nge yom di go tɛ wom mɑ bei kɑ hɛɛ Adɑmize, ɑ gɑ mɑɑni mee gɑɑ noyɑ.
Cimi no ɑ gɑ cii wom sɛ zɑmɑni wɔne si beeni pɑi kɑlɑ de hɛ nge yom di kulu mɑ tɛ.
Bɛɛnɛ ndɑ gɑndɑ kɑɑ beeni, ɑmmɑ ɑ sendi yom si beeni pɑi.
Ammɑ hɑnu ngɑ di ndɑ ɑ̀ lɔkɑci bɔrɔ fɔ kulu si ɑ̀ bei, bɑ Ikpɛ dɔntɔneize yom kɑ ǹ goono bɛɛnɛ, bɑ Izɑ bumbum kɑlɑ Bɑɑbɑ ngɑ fɔ.
Wom mɑ lɑɑkɑli. Wom mo bɑtu. Wom mo kɑ ɑduwɑ tɛ zɑmɑ wom si bei sɑɑ kɑ lɔkɑcɑ kɑɑ kɑɑ.
À himɑ no zɑngɑ bɔrɔ fɔ kɑ ɑ̀ go nɑɑru kɑ ngɑ hundi nɑm. À nɑ ngɑ hini nɑ ngɑ bɑnyɑ yom sɛ. À nɑ ɑfɔ kulu nɑ ɑ̀ gbei. À nɑ bɑtukɔɑ mo dɑm ɑ̀ mɑ bɑtu.
Ngɑ di sɛ wom mɑ bɑtu zɑmɑ wom si bei sɑɑ kɑ hundikpɛ di kɑɑ kɑɑ, wiciri nɑ wɑlɑ ciini bindi nɑ wɑlɑ gɔrɔngɔ hɛni nɑ wɑlɑ susubɑ nɑ.
Hɑli bɑ ɑ kɑɑ mefɔ mefɔ ɑ mɑ si wom gɑru jiibi gɑɑ.
Hɛ kɑ ɑ go cii wom sɛ wɔ, bɔrɔ kulu sɛ no ɑ gɑ kɑ ɑ̀ cii, wɑ bɑtu.
À cindi jiribi hinkɑ Bɔmdɑɑrum jingɑru nɑ ndɑ Buuru Kɑsɑmi Si jingɑru mɑ tɔ. Gɑrɑndikɔ jinɑ yom ndɑ Moisi fɔndɑ cooɑndikɔ yom ceeci zɑngɑ ngei mɑ tɛ kɑ Yesu dii ndɑ cɛmbɛrɛ kɑ wi.
Ammɑ ǹ cii ɑ̀ mɑ si tɛ jingɑruɑ hine zɑmɑ yuguyugu mɑ si tɛ jɑmɑ kunɑ.
Yesu goono Betɑni kpɑɑrɑ Simɔ jire fɔ fuu kunɑ kɑ gɔrɔ ŋmɑɑyom dɔ. Cɔfɔ weibɔrɔ fɔ kɑɑ ndɑ kɔlibɛ kpɑrɛ fɔ kɑ ǹ cii ɑ̀ sɛ ɑlibɑti. À mefɔ ndɑ wɑidi cɑɑdɑntɛ dimi fɔ kɑ ǹ cii ɑ sɛ nɑdi. Weibɔrɔ di nɑ kɔlibɑ bɔgu kɑ wɑidi munu Yesu bɔm.
Bɔrɔ fɔ yom kɑ ǹ goono fuu di kunɑ, ǹ bine tɔ. Ǹ cii cɛrɛ gɑme: Ifɔ yɑ ci wɑidi wɔ sɑrɑyom mɑɑsɑ?
À himɑ no dom ǹ mɑ wɑidi wɔ neerɑ jiiri fɔ bɑnɑndi sɑrɑ kɑ nooru di fɑrisi tɑlikɑ yom sɛ. Ǹ nɑ sendi ngɑ di bɔgu weibɔrɔ di bɔm.
Ammɑ Yesu cii ǹ sɛ: Wɑ ɑ̀ nɑm. Ifɔ sɛ wom go kɑ ɑ̀ tɑɑbɑndi? Gbei hinno no ɑ̀ tɛ ɑ sɛ.
tɑlikɑ yom bo goono ndɑ wom sɑɑ kulu. Sɑɑ kɑ wom bɑɑ kulu wom hini kɑ ihinno tɛ ǹ sɛ. Ammɑ hɛɛ wɔ ɑ si bo goono ndɑ wom sɑɑ kulu.
Hɛ kɑ ɑ̀ ci wei wɔ hinɑ, ngɑ nɑ ɑ̀ tɛ. A fijiyom wɑidi no ɑ̀ jinɑndi ɑ gɑɑ.
Cimi no ɑ go cii wom sɛ nungu kulu kɑ ǹ kɑɑ Bɑɑru Hinno wɔ fɛɛ hɑndunyɑ mee ndɑ mee ǹ kɑɑ hɛ kɑ weibɔrɔ wɔ mo tɛ deede kɑ hɔngɔɑ̀.
À gɑɑ no Yudɑ Isikɑriɔtu coobɑɑbɑize wei cindi hinkɑ di ŋmɔne ɑfɔ, ɑ̀ kpei gɑrɑndikɔ jinɑ yom dɔ zɑmɑ ngɑ mɑ Yesu dɑm ǹ kɑmbɛ.
Kɑ ngei mɑ mɑɑ yɑ di, ǹ bine yee. Ǹ nɑ ɑlikɑwɑli zɑɑ kɑ ngei gɑ ɑ̀ bɑnɑ. Yudɑ gɑ ceeci zɑngɑ ngɑ mɑ tɛ kɑ Yesu dɑm ǹ kɑmbɛ.
Buuru Kɑsɑmi Si jingɑru hɑnu sintinɑ sɑɑ kɑ ǹ mɑ Bɔmdɑɑrum jingɑru di feeji wiyom tɔ. À coobɑɑbɑize yom cii ɑ̀ sɛ: Mɑni nɑ n go bɑɑ i mɑ Bɔmdɑɑrum jingɑru sɔlu n mɑ ŋmɑɑ?
À nɑ ngɑ coobɑɑbɑize yom ŋmɔne ihinkɑ dɔntɔm kɑ cii ǹ sɛ: Wɑ kpei wɑngɑrɑ. Hɑibɔrɔ fɔ kɑ ɑ̀ go hoobu hɑri jɛrɛ, ɑ̀ kɑɑ wom kube. Wom mɑ ɑ̀ gɑnɑ.
Nungu kɑ ɑ̀ dɔ ɑ̀ hurɑ wom mɑ cii hundikpɛɑ sɛ: Coobɑɑbɑ cii, mɑni fuu kɑ ɑ̀ kunɑ ɑ zumbu kɑ Bɔmdɑɑrum jingɑru ŋmɑɑri ŋmɑɑ ndɑ ɑ coobɑɑbɑize yom?
À kɑɑ wom cɛbɛ jidɑmbisɑ beeri fɔ kɑ ɑ̀ hinsɑ kɑ jisi. À kunɑ nɑ wom mɑ jingɑruɑ ŋmɑɑri sɔlu i sɛ.
Coobɑɑbɑize yom di kpei. Ǹ huro wɑngɑrɑ kunɑ. Ǹ nɑ hɛ kulu gɑru zɑngɑ Yesu nɑ ɑ̀ cii ǹ sɛ. Ǹ nɑ Bɔmdɑɑrum jingɑruɑ ŋmɑɑri sɔlu.
Wiciri kɑmbu tɔ, Yesu kɑɑ ndɑ ngɑ coobɑɑbɑize wei cindi hinkɑ di ngɑ bɑndɑ.
Sɑɑ kɑ ǹ gɑ gɔrɔ kɑ ŋmɑɑ cɔfɔ Yesu cii: Cimi nɑ ɑ gɑ cii wom sɛ wom kunɑ ɑfɔ kɑ ɑ̀ gɑ ŋmɑɑ ndɑ hɛɛ, ɑ̀ gɑ ɑ dɑm kɑmbɛ.
Coobɑɑbɑize yom di bine sinti kɑ sɑrɑ. Ǹ kulu gɑ kɑ ɑ̀ hã ɑfɔ fɔ, bɔrɔ wɔne gɑ cii: Hɛɛ nɑ? Bɔrɔ wɔne go cii: Hɛɛ no?
Ammɑ Yesu tu ǹ sɛ kɑ cii: Wom bɔrɔ wei cindi hinkɑ wɔ kunɑ ɑfɔ nɑ kɑ ɑ̀ sɑbɑ kɑ ngɑ kɑmbɛ dɑm combu ɑ bɑndɑ.
Cimi nɑ, hɛɛ Adɑmize, ɑ go kpei ndɑ zɑngɑ ǹ hɑntum ɑ bɔm. Ammɑ kɑito bɔrɔ kpɛ kɑ ɑ̀ nɑ hɛɛ, Adɑmize dɑm kɑmbɛ. À boori dɑm ǹ mɑ si ɑkpɛ hɛi pɑi.
Kɑ ǹ go ŋmɑɑ, cɔfɔ Yesu nɑ buuru zɑɑ kɑ bɑrikɑ dɑm ɑ̀ gɑɑ. À nɑ ɑ̀ zenji zenji kɑ fɑrisi ǹ sɛ. À cii: Wɑ tɑ, wɑ ŋmɑɑ. Wɔne yɑ ci ɑ gɑɑhɑm.
À nɑ gulɑize fɔ mo zɑɑ. Kɑ ɑ̀ sɑɑbu, ɑ̀ nɑ ɑ̀ no ǹ sɛ. Ǹ kulu hɑm.
À cii ǹ sɛ: Wɔne yɑ ci ɑ kuri, ɑlikɑwɑli teji tɛyom ŋmɔne kɑ ɑ̀ munu bɔrɔ boobo gurubi.
Cimi no ɑ go cii wom sɛ, ɑ si lɛzɛ hɑri hɑm kpɛɛnɛ kɑlɑ hɑnu kɑ ɑ yɑɑrɑ kɑ ɑ̀ hɑm Ikpɛ kpetɛrɑ kunɑ.
Kɑ ǹ nɑ betu fɔ tɛ ǹ hunu kɑ kpei Olibe zugu tondi kukuɑ bɔm.
À gɑɑ nɑ Yesu cii ǹ sɛ: Wom kulu kɑɑ du dɛrɛyom kɔbɛ ɑ gɑɑ ciini wɔ. Ikpɛ Sendi hɑntumɑntɛ cii: A kɑɑ kurukɔ kɑru kɑ wi. Feeji yom kɑɑ kɑru kɑ see.
Ammɑ ɑ tunɑndiyom bɑndɑ, ɑ wom jinɑ Gɑlile lɑɑbu.
Cɔfɔ Piɛɛ cii ɑ̀ sɛ: Bɑ de ǹ kulu du dɛrɛyom kɔbɛ, hɛɛ wɔ ɑ si du.
Yesu mɑ cii ɑ̀ sɛ: Cimi nɑ ɑ go cii n sɛ, hunkunɑ bɑ ciini wɔ hɑli gɔrɔngɔ cɑ jinde hinkɑ n gɑ ɑ ze ce hinzɑ.
Ammɑ Piɛɛ ye kɑ cii ndɑ gɑɑbi: Bɑ de yɑ bu n bɑndɑ nɑ, ɑ dee si n ze pɑi. Cindei mɑ kulu ci yɑ di.
Ǹ kɑɑ nungu fɔ kɑ ǹ ci ɑ̀ sɛ Gɛtɑsemɑni. Yesu bine cii ngɑ coobɑɑbɑize yom sɛ: Wɑ gɔrɔ nee hɑli yɑ ɑduwɑ tɛ.
À nɑ Piɛɛ ndɑ Yɑkɔfu ndɑ Yohɑnnɑ boi ngɑ bɑndɑ ɑmmɑ ɑ̀ sinti kɑ kɑnkɑm. À lɑɑkɑli tunu kɑlɑ kɑlɑ.
À cii ǹ sɛ: Binesɛrɛ nɑ ɑ bine dii kɑlɑ ɑ tɔ bu gɑɑ. Wom mɑ gɔrɔ nee kɑ bɑtu.
À kpei jinɑ cɛnɑ, cɔfɔ ɑ̀ jɛndɛbiri kɑ ɑduwɑ tɛ. À cii, de hɛ kɑ ɑ̀ hini kɑ tɛ nɑ, lɔkɑci wɔ mɑ mooru ngɑ.
À cii: Bɑɑbɑ, ɑ Bɑɑbɑ, hɛ kulu yɑ hini kɑ tɛ n dɔ. N mɑ tɑɑbi wɔ moorɑndi ɑ gɑɑ. Ndɑ ɑ̀ kulu ɑ̀ mɑ si cii hɛ kɑ ɑ gɑ bɑɑ, kɑlɑ hɛ kɑ n bine gɑ bɑɑ.
Yesu bine kɑɑ. À nɑ ǹ gɑru ǹ go jiibi. À cii Piɛɛ sɛ: Simɔ, n go jiibi no? N mɑnɑ hini kɑ bɑtu guuru fɔ?
Wom mo bɑtu ko kɑ ɑduwɑ tɛ, zɑmɑ wom mɑ si huro suiyom kunɑ. Bine gɑ bɑɑ kɑlɑ kɑlɑ, ɑmmɑ gɑɑhɑm yɑ hinɑbunu nɑ.
À ye kɑ kpei. À nɑ ɑduwɑ tɛ ndɑ sendi fɔlɔnku yom di.
À bɛrɛ kɑ ye coobɑɑbɑize yom di dɔ. À ye kɑ ǹ gɑru jiibi gɑɑ zɑmɑ ǹ mɑɑ yom tim. Ǹ mɑnɑ bei zɑngɑ ngei tu ɑ̀ sɛ.
À kɑɑ kpɛɛnɛ ce hinzɑntɛ. À cii ǹ sɛ: Mɑɑsɑnkulu wom jiibi kɑ hulɑnzom bɑ? À wɑsɑ. Lɔkɑci tɔ. Gunɑ, hɛɛ Adɑmize ǹ gɑ kɑ ɑ dɑm dulumkoni yom kɑmbɛ.
Wɑ tunu, i mɑ kpei. Gunɑ, bɔrɔ kɑ ɑ̀ go kɑ ɑ dɑm kɑmbɛ, ɑ̀ tɔ kpɑɑrɑ.
Sɑɑ kɑ Yesu go sendi, cɔfɔ Yudɑ iwei cindi hinkɑ di ǹ ŋmɔne ɑfɔ kɑɑ. Jɑmɑ bɑkɑrɑ goono ɑ̀ bɑndɑ ndɑ tɑkubɑ yom ndɑ goobu yom. Gɑrɑndikɔ jinɑ yom ndɑ Moisi fɔndɑ cooɑndikɔ yom ndɑ mɑrgɑ hɑikusu yom yɑ nɑ ǹ dɔntɔm.
Yudɑ kɑ ɑ̀ gɑ kɑ ɑ̀ dɑm kɑmbɛ nɑ jɑmɑ di no ɑlɑmu fɔ kɑ cii: Bɔrɔ kɑ ɑ gɑ ɑ̀ jɛrɛbɛ sumsum, ngɑ noyɑ. Wɑ ɑ̀ dii ɑ̀ mɑ boori kɑ kpeindɑɑ̀.
Sɑɑ kɑ Yudɑ kɑɑ, ɑ̀ mɑɑni Yesu dɔ ndɑ wɑɑsi kɑ cii: Coobɑɑbɑ, Coobɑɑbɑ. À hiyɑ ko kɑ ɑ̀ jɛrɛbɛ sumsum.
À gɑɑ no ǹ nɑ kɑmbɛ dɛcɛ ɑ̀ bɔm kɑ ɑ̀ dii.
Coobɑɑbɑize yom ŋmɔne ɑfɔ bine nɑ tɑkubɑ hɑɑbu. À nɑ gɑrɑndikɔ beerɑ bɑnyɑ fɔ beri kɑ hɑngɑ fɔ kɑɑ.
Ammɑ Yesu tu ǹ sɛ kɑ cii: Wom kɑɑ kɑ ɑ dii ndɑ tɑkubɑ yom ndɑ goobu yom zɑngɑ zee.
Hɑnu kulu ɑ gɑ gɔrɔ wom gɑme ko cooɑndi Ikpɛ bɛɛrɑndiyom dɔ, wom mɑnɑ ɑ dii. Ammɑ ɑ̀ tɛ no zɑmɑ Ikpɛ Sendi hɑntumɑntɛ yom mɑ tɔ sɛ no.
Cɔfɔ coobɑɑbɑize yom di kulu zuuru kɑ ɑ̀ nɑm.
Hɑiwɑsu fɔ mɑ nɑ ɑ̀ gɑnɑ ndɑ gurijinde. Ǹ nɑ ɑ̀ dii.
Ammɑ ɑ̀ kɔmɑ kɑ zuuru bumbum kɑ ngɑ gurijindɑ nɑm.
Ǹ kpeindɑ Yesu gɑrɑndikɔ beerɑ dɔ. Gɑrɑndikɔ jinɑ yom ndɑ mɑrgɑ hɑikusu yom ndɑ Moisi fɔndɑ cooɑndikɔ yom, ǹ kulu go meigu ɑ̀ dɔ.
Piɛɛ nɑ Yesu hɑmine zɑ nungu mooru kɑlɑ gɑrɑndikɔ beerɑ kɑtɑ dɔ. À gɔrɔ hundi kunɑ gbeiteeri fɔ yom dɔ ko cɑɑni nini fɔ dɔ.
Gɑrɑndikɔ jinɑ yom ndɑ Yuifu yom ciiti dumbukɔ yom kulu go sɛdɑ fɔ ceeci Yesu bɔm ngei mɑ du ɑ̀ kɑ wi. Ǹ bine mɑnɑ du ɑ̀.
Bɔrɔ boobo tɛ tɑngɑri sɛdɑ Yesu bɔm ɑmmɑ ǹ sɛdɑ yom mɑnɑ sɑbɑ.
Bɔrɔ fɔ yom tunu kɑ tɛ tɑngɑri sɛdɑ ɑ̀ bɔm.
Ǹ cii: I mɑɑ ɑ̀ cii ngɑ gɑ Ikpɛ Nungu Hɑlɑɑlɑ kɑ ǹ cini ndɑ kɑmbɛ zeeri. Ngɑ gɑ iteji cini mo kɑ ɑ̀ mɑnɑ ci ndɑ kɑmbɛ jiribi hinzɑ gɑme.
Bɑ mɑɑsɑ ǹ sɛdɑ mɑnɑ sɑbɑ.
Gɑrɑndikɔ beerɑ tunu kɑ cɛ ǹ kulu jine. À nɑ Yesu hã kɑ cii: N si tu ndɑ hɛ fɔ kulu bɑ? Hɛ fɔ sɛdɑ beerem wɔ gɑ tɛ n bɔm?
Ammɑ Yesu go dɛnjɛ, ɑ̀ mɑnɑ hɛ fɔ kulu cii. Gɑrɑndikɔ beerɑ nɑ ɑ̀ hã kpɛɛnɛ kɑ cii: Ni yɑ ci Mɛsiyɑ Bɑrikɑkpɛ Izɑ bɑ?
Yesu tu ɑ̀ sɛ kɑ cii: Hɛɛ yɑ ci. Wom bine kɑɑ di hɛɛ Adɑmize, ɑ mo gɔrɔ Ikpɛ kɑ ɑ̀ ci Dɑbɑrikpɛ kɑmbɛŋmɑɑ gɑɑ. Wom kɑɑ di ɑ gɑ kɑɑ zɑ bɛɛnɛ buru yom bɔm.
À gɑɑ no gɑrɑndikɔ beerɑ nɑ ngɑ kpɛ pɑti pɑti Yesu sendi ngɑ di sɑbu sɛ. À cii: Sɛdɑ fɔ no i go bɑɑ kpɛɛnɛ?
Wom mɑɑ sendi yɑmɔ wɔ kɑ ɑ̀ tɛ kɑ Ikpɛ cɛnɑndi. Mɛtɛ ɑ̀ himɑ wɔm sɛ? Cɔfɔ ǹ kulu nɑ ɑ̀ ciiti kɑ zeeri kɑ cii ǹ mɑ ɑ̀ wi.
Cɔfɔ bɔrɔ fɔ yom kɑm ko yɔlɔ tufɑ ɑ̀ gɑɑ. Ǹ nɑ ɑ̀ moojine dɑɑbu ko kɑ ɑ̀ lunkutɛ. Ǹ cii ɑ̀ sɛ: Andebitɛrɛ tɛ. Dogɑri yom mɑ nɑ kɑmbɛ dɑm kɑ ɑ̀ dɛmbɛ dɛmbɛ.
Sɑɑ di Piɛɛ wɔ goono hundi bɑtumɑ kunɑ, cɔfɔ gɑrɑndikɔ beerɑ gbeiize hundiyo yom ŋmɔne ɑfɔ kɑɑ.
À di Piɛɛ go cɑɑni. À nɑ Piɛɛ gunɑ kɑ cii ɑ̀ sɛ: Ni bine, n goono Yesu Nɑzɑrɛtu bɑndɑ.
Ammɑ Piɛɛ nɑ Yesu ze kɑ cii: A si ɑ̀ bei. A si fɑhɑm mo ndɑ hɛ kɑ n gɑ cii. Piɛɛ hunu hundi bɑtumɑ kunɑ kɑ kpei kɑtɑ dɔ. À gɑɑ no, gɔrɔngɔ cɑ jinde fɔ.
Gbeiize hundiyo fɔ nɑ ɑ̀ gunɑ kpɛɛnɛ. À sinti kɑ cii beerem kɑ ǹ goono nungu di sɛ: Bɔrɔ kpɛ beerem di ŋmɔne ɑfɔ nɑ.
Piɛɛ yɑɑrɑ kɑ Yesu ze. Hɑli cɛnɑ beerem di mo kɑ ǹ goono hundi kunɑ cii Piɛɛ sɛ: Siikɑ si, ni mo n goono beerem di kunɑ zɑmɑ ni yɑ Gɑlile lɑɑbu bɔrɔ nɑ. Bɑ n dɛɛnɛ sendi gɑɑ ǹ gɑ kɑ n bei.
À gɑɑ nɑ, Piɛɛ sinti kɑ bɔm lɑɑliyom tɛ kɑ ze. À cii: A si bɔrɔ kpɛ kɑ wom gɑ cii wɔ bei.
Cɔfɔ gɔrɔngɔ cɑ kpɛɛnɛ ce hinkɑntɛ. Bine Piɛɛ hɔngɔ sendɑ kɑ Yesu cii ɑ̀ sɛ: Hɑli gɔrɔngɔ cɑ jinde hinkɑ n gɑ ɑ ze ce hinzɑ. Kɑ Piɛɛ hɔngɔ ngɑ di ɑ̀ go hɛ kɑlɑ kɑlɑ.
Kɑ mɑ bo mɑɑsɑ mɑɑsɑ gɑrɑndikɔ jine yom meigu ndɑ mɑrgɑ hɑikusu yom ndɑ Moisi fɔndɑ cooɑndikɔ yom ndɑ Yuifu yom ciiti dumbukɔ yom kulu kɑ sɑwɑrɑ. Kɑ ǹ nɑ Yesu hɔ, ǹ kpeindɑɑ̀ Yesu kɑ ɑ̀ dɑm Pilɑtu kɑmbɛ.
Pilɑtu nɑ ɑ̀ hã kɑ cii: Ni, n ci Yuifu yom Kpe bɑ? Yesu tu ɑ̀ sɛ kɑ cii: Ni, n cii.
Gɑrɑndikɔ jinɑ yom gɑ kɑ ɑ̀ tɔnyɑ ndɑ hɛ boobo, ɑmmɑ ɑ̀ mɑnɑ hɛ fɔ kulu cii.
Pilɑtu nɑ ɑ̀ hã kpɛɛnɛ kɑ cii: N si tu bɑ? Gunɑ, hɛ boobo kɑ ǹ gɑ kɑ n tɔnyɑ ndɑ.
Ammɑ Yesu mɑnɑ tu ɑ̀ sɛ bihi kɑlɑ Pilɑtu mɑmɑci.
Bɔmdɑɑrum jingɑru kulu gɑɑ bine, Pilɑtu cini kɑsuize fɔ tɑm ǹ sɛ wɔ kɑ jɑmɑ bɑɑ ǹ mɑ tɑm.
Bɔrɔ fɔ goono kɑ ǹ cii ɑ̀ sɛ Bɑrɑbɑ. Ǹ nɑ ɑ̀ dɑm kɑsu kunɑ ndɑ beerem kɑ ǹ nɑ lɑɑbu fɔndɔ yom hunguɛ tɛ. Lɑɑbu fɔndɔ hunguɛ kunɑ nɑ ǹ nɑ bɔrɔ fɔ yom wi.
Jɑmɑ di tunu ndɑ kuwɑ. Ǹ sinti ko kɑ ɑ̀ ŋmɑɑrɛ ɑ̀ mɑ tɛ ngei sɛ zɑngɑ ɑ̀ dɔnɑ kɑ tɛ.
Pilɑtu tu ǹ sɛ kɑ cii: Yuifu yom Kpeɑ no wom bɑɑ yɑ tɑm wom sɛ?
Pilɑtu cii yɑ zɑmɑ ɑ̀ bei kɑ cɛnsɛ yɑ nɑm gɑrɑndikɔ jinɑ yom nɑ ɑ̀ dɑm kɑmbɛ.
Ammɑ gɑrɑndikɔ jinɑ yom nɑ jɑmɑ di bɛrɛ ǹ mɑ Pilɑtu ŋmɑɑrɛ ɑ̀ mɑ Bɑrɑbɑ tɑm ngei sɛ, ɑ̀ bisɑ.
Pilɑtu mɑ tu ǹ sɛ kɑ cii: Yɑ di gɑɑ, ifɔ no wom go bɑɑ yɑ tɛ ndɑ bɔrɔ kɑ wom go cɛɛ Yuifu yom Kpe?
Jɑmɑ di kuwɑ kpɛɛnɛ kɑ cii: À kɑnji. À kɑnji.
Pilɑtu cii ǹ sɛ: Ilɑlɔ fɔ no ɑ̀ tɛ? Ammɑ ǹ nɑ jinde zɑɑ kɑ kuwɑ kpɛɛnɛ ndɑ gɑɑbi kɑ cii: À kɑnji. À kɑnji.
Kɑ Pilɑtu mɑ go bɑɑ ngɑ mɑ jɑmɑ wɔ bine kɑɑnɑndi, ɑ̀ nɑ Bɑrɑbɑ tɑm jɑmɑ di sɛ. Kɑ ɑ̀ nɑ Yesu bulɑɑlɑ, ɑ̀ nɑ Yesu dɑm kɑmbɛ ǹ mɑ ɑ̀ kɑnji.
Wɑnguize yom kpeindɑ Yesu ciiti kɑtɑ kɑ ɑ̀ goono gɑɑbikoni hundi kunɑ. Ǹ nɑ wɑnguize yom kuru fɔ kulu meigu ɑ̀ bɔm.
Ǹ no kpɛ siini kuku fɔ dɑm ɑ̀ sɛ. Ǹ nɑ ɑ̀ kɑriji cɛ zɑngɑ bɔmtɔbɛ kɑ didiji ɑ̀ bɔm gɑɑ.
Cɔfɔ ǹ sinti ko kɑ ɑ̀ fɔɔ kɑ cii: Fɔɔ, Yuifu yom Kpe.
Ǹ go kɑ ɑ̀ sɔtɛ bɔm gɑɑ ndɑ sɑɑri. Ǹ go yɔlɔ tufɑ ɑ̀ gɑɑ. Ǹ gɑ sɔmbu kɑ jɛndɛbiri ɑ̀ sɛ gɑndɑ.
Sɑɑ kɑ ǹ nɑ ɑ̀ hɑɑru kɑ beeni, ǹ nɑ kpɛ siini di kɑɑ ɑ̀ gɑɑ. Ǹ nɑ ɑ̀ bumbum jiine yom dɑm ɑ̀ sɛ. Ǹ kpeindɑɑ̀ tɛrɛ kɑ ɑ̀ kɑnji.
Fɔndɔ bɔm ǹ kube ndɑ bɔrɔ fɔ kɑ ǹ cii ɑ̀ sɛ Simɔ, Sileni bɔrɔ nɑ. Alɛsɑndi ndɑ Lufu bɑɑbɑ nɑ kɑ ɑ̀ gɑ hunu zɑ gɑnji kunɑ. Ǹ nɑ ɑ̀ tilɑsi ɑ̀ mɑ Yesu bundu gɑɑrɑntɑ zɑɑ kɑ ɑ̀ jɛrɛ.
Ǹ kpeindɑ Yesu nungu fɔ kɑ ǹ cii ɑ̀ sɛ Gologɑtɑ. À feeriji yɑ ci Bɔm Kurumbu nungu.
Ǹ nɑ ɑ̀ nɑ dufɛ ndɑ mire sɑfɑri dimi fɔ meiguɑntɛ ɑ̀ mɑ hɑm ɑmmɑ ɑ̀ mɑnɑ ɑ̀ hɑm.
Ǹ nɑ ɑ̀ kɑnji. Ǹ nɑ ɑ̀ jiine yom fɑrisi. Ǹ nɑ tɛtɛ tɛ kɑ di hɛ kɑ bɔrɔ fɔ kulu du.
Susubɑ guuru ɛgɑ no, ǹ nɑ ɑ̀ kɑnji.
Ǹ nɑ zee beeri hinkɑ fɔ mɑ kɑnji ndɑ Yesu. Ǹ nɑ ɑfɔ kɑnji ɑ̀ kɑmbɛŋmɑɑ gɑɑ. Ǹ nɑ ɑfɔ mɑ kɑnji ɑ̀ kɑmbɛwo gɑɑ.
Ǹ nɑ Ikpɛ Sendɑ hɑntumɑntɛ tɔnɑndi kɑ ɑ̀ cii: Ǹ nɑ ɑ̀ dɑm bɔrɔ lɑlɔ yom sɛtɛ kunɑ.
Bisɑkɔ yom mo go kɑ ɑ̀ woo kɑ cɔɔrɔ. Ǹ cii: E ni, n cii n hini kɑ Ikpɛ Nungu Hɑlɑɑlɑ zeeri kɑ yɑɑrɑ kɑ cini jiribi hinzɑ gɑme.
N mɑ n bɔm fɑɑbɑ kɑ zumbu bundu gɑɑrɑntɛ wɔ bɔm.
Yɑ no gɑrɑndikɔ jinɑ yom ndɑ Moisi fɔndɑ cooɑndikɔ yom mo, ǹ go kɑ ɑ̀ hɑɑru ngei gɑme kɑ cii: À nɑ bɔrɔ fɔ yom fɑɑbɑ fɑ, ɑmmɑ ɑ̀ si hini kɑ ngɑ bɔm fɑɑbɑ.
Wɑ nɑm Mɛsiyɑ, Isirɑilɑ Kpe ɑ̀ mɑ zumbu mɑɑsɑnkulu bundu gɑɑrɑntɛ wɔ bɔm i mɑ di, i mɑ du kɑ cimi no ɑ̀ sɛ Zee beeri hinkɑ kɑ ǹ kɑnji ndɑ Yesu, ngei mo go kɑ ɑ̀ woo.
Sɑɑ kɑ weenu tɔ bɔm bindi, cɔfɔ kube tɛ lɑɑbu kulu kunɑ kɑlɑ wiciri guuru hinzɑ.
Wiciri guuru hinzɑ di Yesu kuwɑ ndɑ jinde beeri kɑ cii: Eli, Eli lɑmɑ sɑbɑtɑni. À feeriji yɑ ci, A ŋmɔne Ikpɛ, ɑ ŋmɔne Ikpɛ, ifɔ sɛ n zuuru ɑ gɑɑ?
Bɔrɔ fɔ yom kɑ ǹ goono nungu di kɑ ǹ mɑɑ ngɑ di, ǹ cii: Gunɑ, ɑ̀ go Eli cɛɛ.
ŋmɔne ɑfɔ bine zuuru ndɑ wɑɑsi kɑ sɑku miti hɑri mɔrɔ kunɑ. À nɑ ɑ̀ kɔtɔ sɑɑri gɑɑ kɑ sɛllɛ ɑ̀ sɛ ɑ̀ mɑ sumsum. À cii: Wɑ nɑm. I mɑ di hɑli Eli go kɑɑ kɑ ɑ̀ zumɑndi no.
Ammɑ Yesu kuwɑ ndɑ jinde beeri fɔ kɑ ngɑ hundi tɑm.
À gɑɑ no Nungu Hɑlɑɑlɑ lɑbude kɔɔtu ihinkɑ zɑ bɛɛnɛ kɑlɑ gɑndɑ.
Wɑnguize yom jinehune fɔ goono Yesu jine. Kɑ ɑ̀ di Yesu kuwɑ zɑngɑ yɑ kɑ ngɑ hundi tɑm, ɑ̀ cii: Siikɑ si Bɔrɔ kpɛ wɔ Ikpɛ Ize no.
Weibɔrɔ fɔ yom mo goono hɑli jinɑ kɑ gunɑ. Mɑriɑmɑ Mɑgɑdɑliɑ goono ǹ kunɑ ndɑ Mɑriɑmɑ kɑ ɑ̀ ci Yɑkɔfu cɛnɑ ndɑ Yose nyɑ ndɑ Sɑlome.
Sɑɑ kɑ Yesu goono Gɑlile lɑɑbu, weibɔrɔ yom di nɑ ɑ̀ gɑnɑ kɑ tɑmtɛrɛ ɑ̀ sɛ ndɑ ɑfɔ yom mo kɑ ǹ ziji Yerusɑlɛm wɑngɑrɑ Yesu bɑndɑ.
Wiciri tɔ kɔ kɑ ɑ̀ ci hulonzom hɑnu sɔluyom hine.
À sɛ no Yosɛfu Alimɑte kɑɑ. Bɔrɔ beeri fɔ no Yuifu yom ciiti dumbukɔ yom kunɑ. Ngɑ mo ɑ̀ go kɑ Ikpɛ kpetɛrɛ bɑtu. À hurɑ Pilɑtu dɔ ndɑ yɑrutɛrɛ kɑ ɑ̀ ŋmɑɑrɛ Yesu bukɔɑ.
Mɑmɑci nɑ Pilɑtu dii hɑli Yesu bu kɔ. Cɔfɔ ɑ̀ nɑ wɑnguize yom jinehune cɛɛ kɑ ɑ̀ hã hɑli ɑ̀ jɛ kɑ bu.
Kɑ ɑ̀ mɑɑ cimi jinehunɑ dɔ, ɑ̀ nɑ bukɔɑ no Yosɛfu sɛ.
Yosɛfu nɑ cɛsɛnjɛ dei. À nɑ Yesu kɑɑ bundu gɑɑrɑntɑ gɑɑ kɑ cɛsɛnjɛ dɑm ɑ̀ gɑɑ. À nɑ ɑ̀ dɑm tondi sɑɑrɛ fɔ kɑ ǹ zozobu kunɑ. À nɑ tondi bɑmbɑtɑ fɔ mo gungure kɑ sɑɑrɛ di mee dɑɑbu.
Mɑriɑmɑ Mɑgɑdɑliɑ ndɑ Mɑriɑmɑ Yose nyɑ, ǹ di nungu kɑ ǹ gɑ Yesu dɑm.
Hulonzom hɑnuɑ bisɑ. Mɑriɑmɑ Mɑgɑdɑliɑ ndɑ Mɑriɑmɑ Yɑkɔfu nyɑ ndɑ Sɑlome, ǹ nɑ wɑidi hɛo kɑɑnekpɛ yom dei ngei mɑ kpei kɑkɑsu Yesu bukɔɑ gɑɑ.
Susubɑ zɑ ndɑ hine jiribi iye ŋmɔne hɑnu sintine kɑ ɑ̀ ci ɑlɑhɑdi, ǹ kɑɑ sɑɑrɛ di dɔ sɑɑ kɑ weenu hunu.
Ǹ go cii cɛrɛ gɑme, mee yɑ tondɑ gungure kɑ gɑnɑndi i sɛ sɑɑrɛ di mee gɑɑ?
Tondi di beeri nɑ kɑlɑ kɑlɑ. Ammɑ kɑ ǹ gunɑ ǹ di ǹ nɑ tɑndɑ gungure kɑ gɑnɑndi.
Kɑ ǹ hurɑ sɑɑrɑ kunɑ, ǹ di hɑiwɑsu fɔ ndɑ kpɛ kpɑrɛ kuku, ɑ̀ go gɔrɔ kɑmbɛŋmɑɑ hɛrɛ. Mɑmɑci nɑ ǹ dii.
Ammɑ ɑ̀ cii ǹ sɛ: Wɑ si mɑmɑci. Yesu Nɑzɑrɛtu kɑ ǹ kɑnji, ngɑ no wom go ceeci. À tunu. À si nee. Wɑ di nungu kɑ ǹ nɑ ɑ̀ dɑm.
Ammɑ wɑ kpei cii ɑ̀ coobɑɑbɑize yom ndɑ Piɛɛ sɛ Yesu go wom jinɑ ko kpei Gɑlile lɑɑbu. Wom kɑɑ di ɑ̀ nungu di zɑngɑ ɑ̀ cii wom sɛ.
Weibɔrɔ yom di hunu ndɑ wɑɑsi. Ǹ zuuru zɑ sɑɑrɑ dɔ. Gɑsiyom ndɑ mɑmɑci nɑ ǹ dii. Ǹ mɑnɑ hɛ fɔ kulu cii bɔrɔ fɔ sɛ zɑmɑ ǹ hɑmburu nɑ. [
Yesu tunu nɑ susubɑ zɑ ndɑ hine jiribi iye ŋmɔne hɑnu sintinɑ hine kɑ ɑ̀ ci ɑlɑhɑdi. Mɑriɑmɑ Mɑgɑdɑliɑ sɛ no ɑ̀ jinɑ kɑ hunutɛrɛ, weibɔrɔ di kɑ ɑ̀ bɑndɑ ɑ̀ nɑ hɔllɛ iye gɑɑrɛ.
Mɑriɑmɑ ngɑ di kpei bɑɑru cii beerem sɛ kɑ ǹ dɑm goono ɑ̀ bɑndɑ. Ǹ bine gɑ sɑrɑ kɑlɑ kɑlɑ kɑ hɛ.
Ngei mɑ kɑ ǹ mɑɑ bɑɑru kɑ ɑ̀ gɑ hunɑ, Mɑriɑmɑ di ɑ̀ mɑ, mɑnɑ cimɑndi ɑ̀ sendɑ gɑɑ.
À bɑndɑ nɑ Yesu hunutɛrɛ tɑkɑri ŋmɑni kunɑ coobɑɑbɑize yom ŋmɔne ihinkɑ fɔ sɛ kɑ ǹ gɑ dirɑ fɔndɔ bɔm kɑ kpei kpɑɑrɑ kɑmbu fɔ.
Bɔrɔ wɔne yom mo kpei deede cindei sɛ ɑmmɑ ǹ mɑnɑ cimɑndi ngei mɑ sendɑ gɑɑ.
Hɑli cɛnɑ Yesu hunutɛrɛ iwei cindi fɔ sɛ sɑɑ kɑ ǹ gɑ ŋmɑɑ. À nɑ ǹ kɔnkɔm ndɑ ǹ zɑm kɑ nɑɑne ndɑ ǹ gɔgɔsɛndɛ zɑmɑ beerem kɑ ǹ di ɑ̀, ɑ̀ tunɑndiyom bɑndɑ, ǹ mɑnɑ cimɑndi ɑkpɛ yom sendi gɑɑ.
Cɔfɔ ɑ̀ cii ǹ sɛ: Wɑ kpei hɑndunyɑ kulu kunɑ kɑ Bɑɑru Hinno fɛɛ dimi kulu sɛ.
Bɔrɔ kɑ ɑ̀ nɑɑne, ǹ gɑ ɑ̀ mirɑndi mo, Ikpɛ gɑ ɑ̀ fɑɑbɑ. Bɔrɔ kɑ ɑ̀ mɑnɑ nɑɑne, Ikpɛ gɑ ɑ̀ ciiti kɑ zeeri.
Alɑmu yom neyɑ kɑ ǹ bo goono beerem kɑ ǹ nɑɑne bɑndɑ. A mɑɑ gɑɑ ǹ kɑɑ hɔllɛ yom gɑɑrɛ. Ǹ kɑɑ sendi ndɑ cinɛ teji yom.
Ǹ kɑɑ gondi yom dii. Bɑ de ǹ kɑɑ hɛ fɔ kɑ ɑ̀ bɔrɔ wi hɑm, ɑ̀ si ǹ wi. Ǹ kɑɑ kɑmbɛ dɛcɛ doorikom yom bɔm ǹ mɑ du bɑɑni.
Kɑ Kpe sendi ǹ sɛ kɑ beeni cɔfɔ Ikpɛ nɑ ɑ̀ sombu kɑ kpeindɑɑ̀ bɛɛnɛ. À gɑ gɔrɔ Ikpɛ kɑmbɛŋmɑɑ gɑɑ.
Coobɑɑbɑize yom di mo kpei bɑɑru fɛɛ nungu kulu. Kpe goono ǹ bɑndɑ ko gbei tɛ ndei ko Sendɑ tɑbɑtɑndi ndɑ ɑlɑmu yom kɑ ɑ̀ go tɛ. Ami.]
E Teofilu, bɔrɔ boobo nɑ kokɑri tɛ kɑ bɛ yom kɑ ǹ tɛ i gɑme hɑntum, bɛ yom kɑ i go tɑbɑi.
Ǹ deede bɛ yom kɑ ngei di ndɑ moo zɑ sintine kom. Ǹ ci Ikpɛ sendi gbeiteeri yom mo kɑ bɑɑru di no i sɛ.
À sɑbɑ ɑ sɛ mo yɑ hɑntum n sɛ bɛ nge yom di bɔm zɑ ǹ sintiyom kɑlɑ mɑɑsɑ zɑmɑ ɑ nɑ ǹ gunɑ gunɑ cɑu cɑu.
Ni, ɑ jinɑ Teofilu, ɑ go hɑntum n sɛ zɑmɑ bɛ yom kɑ ǹ nɑ n cooɑndi ndɑ, n mɑ ǹ tɑbɑtɑndiyom bei.
Yude gɑndɑkpɛ Hirodu wɑtɛ, gɑrɑndikɔ fɔ goono kɑ ɑ̀ mɑɑ Zɑkɑri. Ngɑ ndɑ Abiɑ bɑrɑ no sɑrɑyom. À wɛndɛ mɑɑ no Elisɑbɛti. Ngɑ yɑ ci Aɑrɔ bɑndɑ fɔ.
Ǹ bɔrɔ hinkɑ di kulu cɛɑntɛ susu yom no Ikpɛ jine. Ǹ go Kpe meire yom ndɑ ɑ̀ sendikpɑrɛ yom kulu gɑnɑ, tɑɑli si ǹ gɑɑ.
Ammɑ ǹ sindɑ koo zɑmɑ Elisɑbɛti sindɑ hɛiyom. Ǹ kulu mo yɑ zeeni.
Hɑnu fɔ Zɑkɑri go gɑrɑndikɔtɛrɛ tɛ Ikpɛ jine zɑmɑ ɑ̀ fuu gɑɑ no ɑ̀ tɔ.
Ndɑ zɑngɑ gɑrɑndikɔtɛrɛ ɑlɑɑdɑ goono ndɑ, ɑ̀ tɔ Zɑkɑri mɑ huro Ikpɛ Nungu Hɑlɑɑlɑ kunɑ kɑ wɑidi tɔnu kɑ sɑrɑɑ.
Bɔrɔ jɑmɑ kulu goono tɛrɛ ko kɑ ɑduwɑ tɛ wɑidi tɔnuyom lɔkɑci di.
Cɔfɔ Kpe ŋmɔne dɔntɔneize fɔ fɑitɑ Zɑkɑri sɛ kɑ ɑ̀ go cɛ bɑndɑ tɑndɑ sɛ kɑmbɛŋmɑɑ bɛrɛ kɑ wɑidi sɑrɑɑ.
Kɑ Zɑkɑri di ɑ̀, ɑ̀ lɑɑkɑli tunu. Hɑmburu nɑ ɑ̀ dii.
Ammɑ Ikpɛ dɔntɔneize di cii ɑ̀ sɛ: Zɑkɑri, n mɑ si hɑmburu zɑmɑ Ikpɛ nɑ n ŋmɑɑrɛ tɑ. N wɛndɛ Elisɑbɛti kɑɑ koo hɑibɔrɔ fɔ hɛi. N gɑ ɑ̀ no mɑɑ Yohɑnnɑ.
N kɑɑ fɑihã kɑ tɛ binekɑɑne. Bɔrɔ boobo kɑɑ fɑihã ɑ̀ hɛiyom sɑbu sɛ.
À kɑɑ tɛ bɔrɔ beeri Ikpɛ jine. À si dufɛ̃ hɑm, ɑ̀ si bɑji hɑm. À kɑɑ tɔ ndɑ Biyɑ Hɑlɑɑlɑ bɑ zɑ ɑ̀ nyɑ gunde.
À gɑ Isirɑilɑ ize boobo bɛrɛ kɑ yeti Kpe dɔ, ǹ ŋmɔne Ikpɛ.
À kɑɑ dirɑ Ikpɛ jine ndɑ Eli biyɑ ndɑ ɑ̀ dɑbɑri zɑmɑ ɑ̀ kɑɑ bɑɑbɑ yom bine yom bɛrɛ ǹ koo yom dɔ hɛrɛ. À gɑ Ikpɛ hunguɛkpɛ yom mo bɛrɛ ǹ mɑ cɛɑntɛ susuyom hɑikusutɛrɛ gɑnɑ. À kɑɑ jɑmɑ sɔlɑntɛ meigu Kpe sɛ mo.
Zɑkɑri cii Ikpɛ dɔntɔneize di sɛ: Ifɔ gɑɑ no, ɑ gɑ ngɑ di bei zɑmɑ ɑ zeeni. A wɛndɛ mɑ jiiri bɑ.
Ikpɛ dɔntɔneize di tu Zɑkɑri sɛ kɑ cii: Hɛɛ no Jibirilu. A go cɛ Ikpɛ jine. Ikpɛ yɑ nɑ ɑ dɔntɔm yɑ kɑɑ sendi n sɛ kɑ bɑɑru hinno wɔ cii n sɛ.
Gunɑ, n kɑɑ tɛ bɛbɛ. N si du kɑ sendi kɑlɑ hɑnu nge yom di mɑ tɔ zɑmɑ n mɑnɑ cimɑndi ɑ sendei gɑɑ. A sendi yom kɑɑ tɔ ngei lɔkɑci kunɑ.
Jɑmɑ di nɑ Zɑkɑri bɑtu. Mɑmɑci nɑ ǹ dii ndɑ kɑ ɑ̀ jɛ kɑlɑ kɑlɑ Ikpɛ Nungu Hɑlɑɑlɑ dɔ.
Sɑɑ kɑ ɑ̀ hunu ɑ̀ si hini kɑ sendi ǹ sɛ. Jɑmɑ di bei kɑ diyom fɔ no Zɑkɑri di Ikpɛ Nungu Hɑlɑɑlɑ dɔ. Ndɑ kɑmbɛ no ɑ̀ sendi ǹ sɛ, ɑ̀ tɛ bɛbɛ.
Sɑɑ kɑɑ Zɑkɑri gbei hɑnu yom beeni, ɑ̀ kpei ngɑ fuu.
Jiribi nge yom di bɑndɑ, cɔfɔ ɑ̀ wɛndɛ Elisɑbɛti kunu. À hɑndu gu ɑ̀ go gum.
À go cii: Gomini no Kpe tɛ ɑ sɛ kɑ ɑ̀ nɑ ɑ moo dɔ gunɑ kɑ hɑwi wɔ kɑɑ ɑ gɑɑ beerem gɑme.
Hɑndu iduɑntɛ Ikpɛ nɑ dɔntɔneize Jibirilu dɔntɔm kpɑɑrɑ fɔ kɑ ɑ̀ mɑɑ Nɑzɑrɛtu, Gɑlile lɑɑbu.
Ikpɛ dɔntɔneize di kpei hundiyo fɔ kɑ ɑ̀ si hɑru bei dɔ. À sɔgɔ mo Dɑfidi dimi fɔ no kɑ ɑ̀ mɑɑ Yosɛfu. Hundiyɑ mo mɑɑ no Mɑriɑmɑ.
Cɔfɔ Ikpɛ dɔntɔneize di huro nungu kɑ hundiyɑ goono, ɑ̀ cii ɑ̀ sɛ: A gɑ kɑ n fɔɔ, ni kɑ Ikpɛ gɑ kɑ n nɑ gomini. Kpe goono n bɑndɑ. Weibɔrɔ yom kunɑ n gɑɑ no Ikpɛ nɑ bɑrikɑ dɑm.
Kɑ Mɑriɑmɑ mɑ di Ikpɛ dɔntɔneize di, cɔfɔ ɑ̀ lɑɑkɑli tunu ɑ̀ sendɑ sɑbu sɛ. À nɑ ngɑ bɔm hã hɛ kɑ ɑ̀ ci fɔɔyom wɔne dimi.
Ikpɛ dɔntɔneize di bine cii ɑ̀ sɛ: Mɑriɑmɑ, si hɑmburu zɑmɑ gomini no n du Ikpɛ dɔ.
Gunɑ, n kɑɑ kunu. N kɑɑ koo hɑibɔrɔ fɔ hɛi. N gɑ ɑ̀ no mɑɑ Yesu.
À kɑɑ tɛ bɔrɔ beeri. Ǹ bine gɑ ɑ̀ cɛɛ Kpe kɑ ɑ̀ bɛɛrɛ bisɑ ǹ kulu, ɑ̀ ize. Kpe Ikpɛ gɑ ɑ̀ no ɑ̀ cɛɛ Dɑfidi kpetɛrɛ kɑrigɑ.
À kɑɑ kpetɛrɛ ŋmɑɑ kɑ ɑ̀ sindɑ beeniyom Yɑkɔfu dimei bɔm, beeniyom si. À kpetɛrɛ sindɑ mee.
Bine, Mɑriɑmɑ cii Ikpɛ dɔntɔneize di sɛ: A si hɑru bei, mɛtɛ ngɑ di tɛ kɑ tɛ?
Ikpɛ dɔntɔneize di mo tu ɑ̀ sɛ kɑ cii: Biyɑ Hɑlɑɑlɑ yɑ kɑɑ zumbu n bɔm. Kpe kɑ ɑ̀ bɛɛrɛ bisɑ ǹ kulu, ɑ̀ dɑbɑri mɑ gɑ n dɑɑbu ndɑ ngɑ bicire. À sɛ no, ize hɑlɑɑlɑ di kɑ n kɑɑ hɛi, ǹ gɑ ɑ̀ cɛɛ no Ikpɛ Ize.
Gunɑ, n nyɑize Elisɑbɛti ngɑ mo du koo hɑibɔrɔ fɔ kunu ɑ̀ zeene kunɑ. Elisɑbɛti kɑ ɑ̀ sindɑ hɛiyom, mɑɑsɑ ɑ̀ gɑ ngɑ hɑndu iduɑntɛ kunɑ.
Ikpɛ cɛ, bɛ fɔ si kɑ ɑ̀ si hini kɑ tɛ.
Mɑriɑmɑ mo cii: Gunɑ, hɛɛ yɑ Kpe kɔngɔ no. À mɑ tɛ ɑ sɛ zɑngɑ n mee wɔ nɑ ɑ̀ cii. Cɔfɔ Ikpɛ dɔntɔneize di gɑnɑ ɑ̀ dɔ.
À gɑɑ nɑ Mɑriɑmɑ tunu kɑ kpei ndɑ wɑɑsi tondi kuku yom dɔ Yude lɑɑbu wɑngɑrɑ fɔ kunɑ.
Mɑriɑmɑ huro Zɑkɑri fuu kɑ Elisɑbɛti fɔɔ.
À kɑɑ tɔ Elisɑbɛti mɑɑ Mɑriɑmɑ fɔɔ di, cɔfɔ koo di kɑ ɑ̀ goono ɑ̀ gunde kunɑ yɔgɔi. Elisɑbɛti mɑ tɔ ndɑ Biyɑ Hɑlɑɑlɑ.
Elisɑbɛti kuwɑ ndɑ jinde beeri kɑ cii: Ikpɛ nɑ bɑrikɑ dɑm n gɑɑ weibɔrɔ yom kunɑ. Izeɑ mɑ kɑ ɑ̀ goono n gundɑ kunɑ, Ikpɛ nɑ bɑrikɑ dɑm ɑ̀ gɑɑ.
Hɛɛ yɑ ci mee kɑ ɑ Kpe nyɑ kɑɑ ɑ dɔ?
Gunɑ, zɑ n ŋmɔne fɔɔyom di kɑm ɑ hɑngɑ, cɔfɔ kɑɑ kɑ ɑ̀ goono ɑ gunde kunɑ yɔgɔi no ndɑ binekɑɑne.
Binekɑɑnekpɛ nɑ weibɔrɔ kɑ ɑ̀ go nɑɑne zɑmɑ hɛ yom kɑ Kpe cii ɑ̀ sɛ, ǹ kɑɑ tɔ.
Cɔfɔ Mɑriɑmɑ mɑ cii: A bine yɑ go Kpe bɛɛrɑndi.
A bine go fɑihɑ̀ mɑ ndɑ Ikpɛ, ɑ Fɑɑbɑkɔ.
À nɑ ngɑ kɔngɔɑ bɔm yetiyom gɑndɑ gunɑ hɑli zɑmɑni yom kulu kɑɑ cii ɑ sɛ binekɑɑnekpɛ.
Dɑbɑri kulu Kpɛ, ɑ̀ nɑ hɛ beeri yom tɛ ɑ sɛ. À mɑɑ yɑ hɑlɑɑlɑ mo no.
À suujɑ mɑ bo dɑɑru zɑmɑni kɑ kpei zɑmɑni beerem kɑ ǹ gɑ hɑmburu Ikpɛ bɔm.
À nɑ dɑbɑri cɛbɛ ndɑ ngɑ kɑmbɛ. Beerem kɑ ǹ gundɑ lɑsɑbu fɑɑri ŋmɔne yom ngei bine yom kunɑ, ɑ̀ nɑ ǹ kɑru kɑ see.
À nɑ hinikpɛ yom zeeri zɑ ǹ kpetɛrɛ kɑrigɑ yom bɔm. À nɑ tɑlikɑ yom bɛɛrɑndi.
À nɑ hɛrɛɛkomei kungɑndi ndɑ bɛ hinno yom. A nɑ hɑibɑrikɑntei mo tɑm kɑmbɛ kɔnu.
À nɑ Isirɑilɑ kɑ ɑ̀ ci ɑ̀ tɑm gɑɑ. À hɔngɔɑ̀ ndɑ ngɑ suuji, zɑngɑ ɑ̀ jinɑ kɑ ɑ̀ cii i cɛɛ yom sɛ
ndɑ Abulɛmɑ sɛ ndɑ ɑ̀ bɑndɑ mo sɛ, beeniyom si.
Mɑriɑmɑ gɔrɔ Elisɑbɛti dɔ zɑngɑ hɑndu hinzɑ sɑrɑ. À bɑndɑ ɑ̀ ye ngɑ kpɑɑrɑ.
À tɛ mo, Elisɑbɛti hɛiyom lɔkɑci tɔ. À nɑ kɑɑ hɑibɔrɔ fɔ hɛi.
À gɔrɔkɑsine yom ndɑ ɑ̀ fuuize yom mɑɑ zɑngɑ Kpe nɑ ngɑ suuji beeri cɛbɛ ɑ̀ sɛ. Ǹ kulu fɑihɑ̀ ndɑ Elisɑbɛti.
À kɑɑ tɔ jiribi ɑhɑkuɑntɑ hine ǹ kɑɑ kɑ izecire di dɑmbɑngu. Ǹ tɑmmɑ ǹ gɑ ɑ̀ cɛɛ Zɑkɑri, ɑ̀ bɑɑbɑ mɑɑ.
Ammɑ ɑ̀ nyɑ cii, Awo. Ǹ gɑ ɑ̀ cɛɛ Yohɑnnɑ.
Ngei mɑ cii ɑ̀ sɛ: N dimi yom kunɑ bɑ bɔrɔ fɔ sindɑ mɑɑ wɔ.
Cɔfɔ ǹ sendi ɑ̀ bɑɑbɑ sɛ ndɑ kɑmbɛ kɑ ɑ̀ hã ɑ̀ mɑ cii zɑngɑ ɑ̀ go bɑɑ ǹ mɑ koo di no mɑɑ.
Zɑkɑri cii ǹ mɑ ngɑ nɑ hɑntumyom dɔ. À nɑ wɔne hɑntum ɑ̀ gɑɑ: Yohɑnnɑ yɑ ci ɑ̀ mɑɑ. Cɔfɔ ǹ kulu mɑmɑci.
Mɑɑsɑ mɑɑsɑ Zɑkɑri meeɑ fiti. À dɛɛnɑ kɔrɔfɑ feeri hɑli ɑ̀ go sendi ko kɑ Ikpɛ sifɑ.
Ǹ gɔrɔkɑsine yom kulu hɑmburu. Nungu kulu Yude lɑɑbu tɑndi kukuei cɛsuɑntɛ, beerem nɑ bɛ nge yom di fɑɑji tɛ.
Beerem kulu mɑɑ hɛ nge yom di. Ǹ nɑ ǹ lɑsɑbu ngei bine yom kunɑ kɑ cii: Ifɔ no koo wɔ kɑɑ ci? Kpe kɑmbɛ bine goono ɑ̀ bɑndɑ.
À bɑɑbɑ Zɑkɑri mo tɔ ndɑ Biyɑ Hɑlɑɑlɑ. À nɑ ɑndebitɛrɛ tɛ kɑ cii:
I mɑ Kpe, Isirɑilɑ ŋmɔne Ikpɛ sifɑ zɑmɑ ɑ̀ nɑ sɑɑle dɑm ngɑ jɑmɑ gɑɑ kɑ ǹ fɑnsɑ.
À nɑ fɑɑbɑ dɑbɑrikpɛ fɔ mo tunɑndi i sɛ ɑ̀ tɑm Dɑfidi dimi kunɑ.
Ikpɛ jinɑ kɑ sendi ngɑ ɑndebi hɑlɑɑlɑ yom mee gɑɑ zɑ dom zɑmɑni yom kunɑ.
À cii ɑ̀ mɑ i kɑɑ i ŋmɔne ibɛrɛ yom kɑmbɛ ndɑ beerem kulu kɑ ǹ binei gɑ hungu i yom.
A mɑ suuji tɛ mɑ I cɛɛ yom sɛ. A mo hɔngɔ ngɑ ɑlikɑwɑli hɑlɑɑlɑ,
ɑlikɑwɑli kɑ ɑ̀ tɛ ndɑ zeyom I cɛɛ Abulɛmɑ sɛ.
À mɑ i kɑɑ mɑ i ŋmɔne ibɛrɛ yom kɑmbɛ, hɑli i mɑ tɑmtɛrɛ ɑ̀ sɛ, hɑmburu si.
I mɑ dirɑ ɑ̀ jine hɑlɑɑlɑtɛrɛ kunɑ ndɑ cɛɑndiyom susu kunɑ jiribi yom kulu kɑ i go hunɑ.
Oò, ni mo ɑ koo, ǹ gɑ n cɛɛ Kpe kɑ ɑ̀ bɛɛrɛ bisɑ ǹ kulu ɑ ŋmɔne ɑndebi. Kpe jine nɑ n kɑɑ dirɑ kɑ ɑ̀ fɔndɔ yom sɔlu.
N gɑ ɑ̀ jɑmɑ nɑ fɑɑbɑ beiyom ǹ dulum yom yɑɑfɑyom gɑɑ.
Fɑɑbɑ wɔ hunu Ikpɛ bine suuji dɔ. Suuji kɑ ɑ̀ gɑɑ kɑɑri fɔ zɑngɑ mɑ boyom kɑɑri kɑɑ i dɔ zɑ bɛɛnɛ.
Ngɑ mɑ yɑ kɑɑ kɑɑri beerem sɛ kɑ ǹ gɑ gɔrɔ kube kunɑ ndɑ bu bicire kunɑ. À gɑ i cee yom dɑm bɑɑni fɔndɔ kunɑ.
Koo di beeri ko du gɑɑbi biyɑ kunɑ. À gɔrɔ gɑnji yom kunɑ kɑlɑ hɑnu kɑ ɑ̀ nɑ ngɑ bɔm kɑɑtɛrɛ Isirɑilɑ izei sɛ.
À kɑɑ tɔ hɑnu nge yom di meire fɔ hunu Kɑisɑ Agusitu dɔ ǹ mɑ kɑbukɑbu tɛ ɑ̀ kpetɛrɛ lɑɑbu yom kulu mee ndɑ mee.
Kɑbukɑbu sintinɑ tɛ no sɑɑ kɑ Kirim go ci Siriɑ lɑɑbu gɑɑbikoni.
Bɔrɔ kulu kpei ngɑ wɑngɑrɑ kɑ ngɑ mɑɑ no.
Yosɛfu mo tunu zɑ Nɑzɑrɛtu kpɑɑrɑ Gɑlile lɑɑbu. À kpei Yude lɑɑbu Dɑfidi kpɑɑrɑ fɔ kɑ ǹ cii ɑ̀ sɛ Bɛtɛlɛm. Yosɛfu yɑ Dɑfidi bɑndɑ no, Dɑfidi dimi mo no.
À kpei kɑ ngɑ mɑɑ no, ngɑ ndɑ ɑ̀ hundiyo Mɑriɑmɑ kɑ ɑ̀ gundɑ kunu.
À kɑɑ tɔ sɑɑ kɑ ǹ goono nodi, ɑ̀ sɑbɑ ndɑ Mɑriɑmɑ hɛiyom lɔkɑci tɔ.
Mɑriɑmɑ no ngɑ koo hɑibɔrɔ sintine hɛi. À nɑ ɑ̀ didiji ndɑ fɑtɑlɑ fɔ. À nɑ ɑ̀ kɑnɑndi gɑribɑ fɔ kunɑ zɑmɑ tɛrɛ si yo yom fuuɑ kunɑ.
Lɑɑbu di kunɑ memunu kurukɔ yom goono gɑnji kunɑ ko kɑni. Ǹ go kɑ ngei memunu yom bɑtu ciini.
Cɔfɔ Kpe dɔntɔneize fɔ fɑitɑ ǹ sɛ. Kpe deizɑ hɑɑgɑ kɑ ǹ hundi. Hɑmburu nɑ ǹ dii kɑlɑ kɑlɑ.
Ikpɛ dɔntɔneize di cii ǹ sɛ: Wɑ si hɑmburu zɑmá wɑ gunɑ, bɑɑru hinno no ɑ kɑɑndɑ wom sɛ. Bɑɑru wɔ kɑɑndɑ bɔrɔ kulu sɛ fɑihã bɑmbɑtɑ.
Hunkunɑ no Dɑfidi kpɑɑrɑ kunɑ, ǹ nɑ fɑɑbɑkɔ bei wom sɛ. Ngɑ yɑ ci Kpe Mɛsiyɑ.
Wɔne yɑ ci ɑlɑmu kɑ ɑ̀ gɑɑ wom gɑ ɑ̀ bei. Wom kɑɑ di izecire kɑ ǹ nɑ fɑtɑlɑ fɔ didiji ɑ̀ gɑɑ, kɑ ɑ̀ kɑnɑndi gɑribɑ fɔ kunɑ.
Mɑɑsɑ mɑɑsɑ Ikpɛ dɔntɔneize bɑkɑrɑ fɔ kɑɑ kɑ tɔntɔnu Ikpɛ dɔntɔneize fɔ di gɑɑ kɑ Ikpɛ sifɑ. Ǹ cii:
Ikpɛ kɑ ɑ̀ bɛɛrɛ bisɑ ǹ kulu, deizɑ mɑ ci ɑ̀ ŋmɔne. Bɑɑni mo goono hɑndunyɑ bɔm beerem gɑme kɑ Ikpɛ gɑ mɑɑ kɑɑni ǹ dɔ.
À kɑɑ tɔ Ikpɛ dɔntɔneize yom gɑnɑ kurukɔei dɔ kɑ ye bɛɛnɛ. Cɔfɔ kurukɔei mo cii cɛrɛ sɛ: I mɑ kpei Bɛtɛlɛm kɑ di bɛ kɑ ɑ̀ tɛ, bɛ wɔ kɑ Kpe nɑ i no ɑ̀ bɑɑru.
Ǹ kpei ndɑ wɑɑsi. Ǹ nɑ Mɑriɑmɑ ndɑ Yosɛfu gɑru nodi ndɑ izecire di, ɑ̀ go kɑni gɑribɑ fɔ kunɑ.
Sɑɑ kɑ ǹ di ɑ̀, ǹ deede sendi kɑ Ikpɛ dɔntɔneize di cii ǹ sɛ kɑ simbɑ koo di.
Beerem kulu kɑ ǹ mɑɑ deede di mɑmɑci ndɑ bɛ kɑ memunu kurukɔei go cii ǹ sɛ.
Mɑriɑmɑ mo go kɑ ngɑ di kulu jɛ kɑ ǹ lɑsɑbu ngɑ bine kunɑ.
Memunu kurukɔ yom di ye. Ǹ go kɑ Ikpɛ bɛɛrɑndi ko kɑ ɑ̀ sifɑ ndɑ hɛ kulu kɑ ǹ mɑɑ kɑ di zɑngɑ Ikpɛ dɔntɔneize nɑ ɑ̀ cii ǹ sɛ.
Jiribi ɑhɑkuɑntɛ tɔ kɑ ǹ mɑ kɑɑ di dɑmbɑngu. Ǹ nɑ ɑ̀ mɑɑ dɑm Yesu, mɑɑ kɑ Ikpɛ dɔntɔneize di cii zɑ ɑ̀ nyɑ mɑnɑ ɑ̀ kunu zɑɑ.
Sɑɑ kɑ Mɑriɑmɑ hinnɑndiyom jiribi yom kube ndɑ zɑngɑ Moisi fɔndɑ goono ndɑ, Yosɛfu ndɑ Mɑriɑmɑ nɑ koo di zɑɑ. Ǹ kpeindɑ koo di Yerusɑlɛm zɑmɑ ǹ mɑ ɑ̀ cɛbɛ Kpe sɛ.
Ǹ nɑ ɑ̀ tɛ ndɑ zɑngɑ bɛ kɑ ǹ hɑntum Kpe fɔndɑ kunɑ goono ndɑ kɑ ɑ̀ cii: Koo hɑibɔrɔ sintine kulu, ǹ gɑ ɑ̀ hɑlɑɑlɑndi nɑ Kpe sɛ.
Ǹ kpei mo kɑ gɑrɑndi kɑ ǹ hɑntum Kpe fɔndɑ kunɑ tɛ kɑ ɑ̀ ci zɑngɑ kɔlɛnjɛ hinkɑ wɑlɑ gutu hinkɑ.
Gunɑ mo, bɔrɔ fɔ goono Yerusɑlɛm kunɑ kɑ ǹ cii ɑ̀ sɛ Simeyɔ. Bɔrɔ cɛɑntɛ susu fɔ no kɑ ɑ̀ gɑ kɑ Ikpɛ gɑnɑ. À go kɑ Isirɑilɑ Yɑmɑrɑndikɔ bɑtu. Biyɑ Hɑlɑɑlɑ goono ɑ̀ bɔm.
Ikpɛ nɑ ɑ̀ kɑɑtɛrɛ mo Biyɑ Hɑlɑɑlɑ gɑɑ kɑ ngɑ wɔ si bu kɑlɑ ɑ̀ mɑ di Kpe ŋmɔne Mɛsiyɑ jinɑ.
Biyɑ Hɑlɑɑlɑ bine nɑ bɔrɔ di boi kɑ kpeindɑ Ikpɛ bɛɛrɑndiyom dɔ. Yesu hɑikusu yom mɑ kpeindɑ Yesu zɑmɑ ǹ mɑ tɛ ɑ̀ sɛ zɑngɑ fɔndɑ ŋmɔne ɑlɑɑdɑ goono ndɑ.
À gɑɑ no Simeyɔ nɑ koo di tɑ ngɑ jɛndɛ kunɑ kɑ Ikpɛ sɑɑbu. À cii:
Mɑɑsɑnkulu Kpe, n mɑ tu n bɑnyɑ mɑ kpei ndɑ bɑɑni zɑngɑ n Sendɑ cii.
A di n fɑɑbɑ ndɑ ɑ moo,
fɑɑbɑ kɑ n nɑ ɑ̀ sɔlu hɑndunyɑ kulu jine.
Kɑɑri yɑ kɑɑ hɛ kulu kɑɑtɛrɛ dimi yom sɛ. Deizɑ mo no n jɑmɑ sɛ kɑ ɑ̀ ci Isirɑilɑ.
Mɑmɑci nɑ Yosɛfu ndɑ Yesu nyɑ dii ndɑ hɛ yom kɑ ǹ go cii ɑ̀ bɔm.
Simeyɔ nɑ bɑrikɑ dɑm ǹ gɑɑ. À cii ɑ̀ nyɑ Mɑriɑmɑ sɛ: Gunɑ, ǹ nɑ koo wɔ no Isirɑilɑ ize boobo kɑmyom ndɑ ǹ tunuyom sɛ. À kɑɑ tɛ ɑlɑmu kɑ ǹ kɑɑ hunguɑ̀.
Oò, ni bumbum mo, tɑkubɑ gɑ n hundɑ gooru zɑmɑ bine boobo lɑsɑbu yom mɑ hunutɛrɛ.
Andebi weibɔrɔ fɔ mo goono kɑ ǹ cii ɑ̀ sɛ Annɑ, Fɑnuɛli koo hundiyo no. Asɑre dimi no. Weibɔrɔ no kɑ ɑ̀ zeeni. À hundiyotɛrɛ bɑndɑ ɑ̀ gɔrɔ ndɑ ngɑ kunye jiiri iye.
À bɑndɑ ɑ̀ gɔrɔ sokoni kɑlɑ ɑ̀ zeene tɔ jiiri wɑhɑku cindi tɑɑci. À mɑnɑ gɑnɑ Ikpɛ bɛɛrɑndiyom dɔ ɑmmɑ ɑ̀ tɑmtɛrɛ Ikpɛ sɛ ciini ndɑ zɑɑri ndɑ meehɔ ndɑ ɑduwɑ.
Lɔkɑci ngɑ di kunɑ kɑ ɑ̀ kɑɑ, ɑ̀ nɑ Kpe sɑɑbu kɑ Yesu sendi tɛ beerem kulu sɛ kɑ ǹ go bɑtu Ikpɛ mɑ Yerusɑlɛm fɑnsɑ.
Sɑɑ kɑ ǹ nɑ hɛ kulu kɑ Kpe fɔndɑ cii tɔnɑndi, ǹ ye Gɑlile lɑɑbu hɑli ǹ kpɑɑrɑ Nɑzɑrɛtu.
Kɑɑ di gɑ beeri ko du gɑɑbi biyɑ kunɑ. À gɑ tɔ ndɑ hɑikusutɛrɛ. Ikpɛ gomini mɑ goono ɑ̀ bɑndɑ.
Jiiri kulu mo ɑ̀ hɑikusu yom cini kpei Yerusɑlɛm Bɔmdɑɑrum jingɑru kulu gɑɑ.
Sɑɑ kɑ Yesu tɔ jiiri wei cindi hinkɑ ngɑ ndɑ ɑ̀ hɑikusu yom kpei Yerusɑlɛm ndɑ zɑngɑ jingɑru di ŋmɔne ɑlɑɑdɑ goono ndɑ.
Sɑɑ kɑ ǹ nɑ jingɑru jiribi yom tɔnɑndi, ǹ go ye ngei kpɑɑrɑ ɑmmɑ Yesu wɔ gɔrɔ Yerusɑlɛm. Yosɛfu ndɑ Yesu nyɑ mɑnɑ bei.
Ǹ go tɑmmɑ ɑ̀ goono nɑɑrukɔ boobo di kunɑ. Ǹ tɛ jiribi fɔ fɔndɔ, cɔfɔ ǹ nɑ ɑ̀ ceeci ngei nyɑize yom dɔ ndɑ ǹ kpɑɑsi yom dɔ.
Kɑ ǹ mɑnɑ di ɑ̀, ǹ bɛrɛ kɑ ye Yerusɑlɛm kɑ kpei kɑ ɑ̀ ceeci.
À kɑɑ tɔ jiribi hinzɑ bɑndɑ, ǹ di ɑ̀ Ikpɛ bɛɛrɑndiyom dɔ. À gɑ gɔrɔ Moisi fɔndɑ cooɑndikɔ yom bindi kunɑ kɑ hɑngɑ dɑm ǹ sɛ ko kɑ ǹ hã sendi.
Beerem kulu kɑ ǹ gɑ hɑngɑ dɑm ɑ̀ sɛ, mɑmɑci go kɑ ǹ kulu dii ndɑ ɑ̀ fɑhɑm di ndɑ zɑngɑ ɑ̀ go tu kɑ yeti beerem di sɛ.
Sɑɑ kɑ ɑ̀ hɑikusu yom di ɑ̀, mɑmɑci nɑ nge yom mo dii. Cɔfɔ nyɑ di ci: Koo wɔ, ifɔ sɛ ǹ tɛ i sɛ zɑngɑ yɑ dɑ? Gunɑ, hɛɛ ndɑ n bɑɑbɑ i lɑɑkɑli kulu tunu. I go dirɑ kɑ n ceeci.
Cɔfɔ Yesu cii ǹ sɛ: Ifɔ sɛ wom go kɑ ɑ ceeci? Wom mɑnɑ bei kɑ kɑlɑ de yɑ ɑ sɑɑlu wi ɑ Bɑɑbɑ ŋmɔne ɑsiiri yom gɑɑ bɑ?
Ammɑ ǹ mɑnɑ fɑhɑm ndɑ sendi kɑ ɑ̀ gɑ cii ǹ sɛ.
Yesu zuli ǹ bɑndɑ kɑ kpei Nɑzɑrɛtu. À gɑ bɔm yeti gɑndɑ ǹ sɛ. À nyɑ go hɛ yom wɔ kulu kɑ ǹ tɛ jɛ ngɑ bine kunɑ.
Yesu go beeri hɑikusutɛrɛ ndɑ gɑɑhɑm kunɑ ndɑ bɛɛrɛ Ikpɛ jine ndɑ beerem jine.
Kɑisɑ Tiberi kpetɛrɛ ŋmɑɑyom jiiri wei cindi guɑntɛ, sɑɑ di no Pɔnse Pilɑtu mo go ci Yude gɑndɑkpɛ. Hirodu go ci Gɑlile lɑɑbu gɑɑbikoni. À cɛɛnɛ Filipu mo go ci Iture lɑɑbu ndɑ Tɑkoni lɑɑbu gɑɑbikoni. Lisɑniɑ mo go ci Abilɛm lɑɑbu gɑɑbikoni.
Hɑnɑnu ndɑ Kɑifɑ mo go ci gɑrɑndikɔ beeri yom. Sɑɑ di no Ikpɛ Sendɑ kɑɑ Zɑkɑri koo Yohɑnnɑ sɛ gɑnji kunɑ.
Yohɑnnɑ kpei lɑɑbu kulu kɑ ɑ̀ mɑɑni Yudum isɑ ko bɑɑru fɛɛ. À go cii beerem mɑ tuubi kɑ bɛrɛ dulum yɑɑfɑyom sɑbu sɛ kɑ du mirɑndiyom.
Zɑngɑ ɑndebi Esɑyi hɑntum kɑ cii: Bɔrɔ fɔ go kuwɑ gɑnji kunɑ. À jinde cii: Wom mɑ Kpe fɔndɔ sɔlu tɛ. Wɑ ɑ̀ fɔndɔize yom cɛɑndi.
Ǹ kɑɑ gooru lutu. Tondi kuku kulu ndɑ gure beeri kulu, ǹ gɑ ɑ̀ yeti gɑndɑ. Nungu kɑ ɑ̀ siiri, ǹ gɑ ɑ̀ cɛɑndi susu. Fɔndei kɑ ǹ gundɑ gure ndɑ lɔmɑ, ǹ gɑ ǹ bɑndɑ sɑsɑbɑndi.
Iburɑdɑm kulu kɑɑ di Ikpɛ fɑɑbɑ.
À cii jɑmɑ kɑ ɑ̀ go kɑɑ ɑ̀ mɑ ngei mirɑndi sɛ: Gɑzɑmɑ dimi yom, mee yɑ nɑ wom kɑɑbɑɑru wom mɑ zuuru binetɔnɛ kɑ ɑ̀ gɑ kɑɑ sɛ?
Ngɑ di sɛ, wɑ wom tɛgbei yom cɛbɛ kɑ ǹ gɑ sɑbɑ ndɑ tuubiyom. Wom mɑ si sinti ko cii wom bine kunɑ: I gundɑ i bɑɑbɑ Abulɛmɑ. A gɑ cii wom sɛ Ikpɛ hini kɑ tondi yom wɔ bɛrɛ kɑ tɛ ize yom Abulɛmɑ sɛ.
Ǹ bine nɑ deesi dɑm tuurinyɑ yom kɑɑji gɑɑ kɔ. Ngɑ di sɛ tuurinyɑ kulu kɑ ɑ̀ si ize hinno hɛi, ǹ go kɑ ɑ̀ dumbu ko cetu nini kunɑ.
Jɑmɑ di nɑ ɑ̀ hã kɑ cii: De yɑ di no, mɛtɛ i mɑ tɛ dɑ?
À tu ǹ sɛ kɑ cii: Bɔrɔ kɑ ɑ̀ gundɑ kpɛ jinde hinkɑ, ɑ̀ mɑ wɔ kɑ ɑ̀ sindɑ nɑ. Bɔrɔ kɑ ɑ̀ gundɑ ŋmɑɑri mɑ, ɑ̀ mɑ tɛ yɑ di bɔrɔ kɑ ɑ̀ sindɑ sɛ.
Alikɑsi tɑkɔ yom mo kɑɑ ɑ̀ mɑ ngei mirɑndi. Ǹ cii ɑ̀ sɛ: Coobɑɑbɑ, mɛtɛ i mɑ tɛ dɑ?
Yohɑnnɑ mo tu ǹ sɛ kɑ cii: Wom mɑ si bɑ tɑ kɑ bisɑ wɔ kɑ ɑ̀ dɑm ǹ mɑ tɑ.
Wɑnguize yom mo nɑ ɑ̀ hã kɑ cii: I yom mo bine, mɛtɛ i mɑ tɛ dɑ? Yohɑnnɑ tu ngei mo sɛ kɑ cii: Wom mɑ si kɔm ko tɑ. Wom mɑ si bɔrɔ tɔnyɑ. Wom bine mɑ yee ndɑ wom bɑnɑndi.
Ammɑ jɑmɑ di goono bɑtuyom gɑɑ. Ǹ kulu mɑ go lɑsɑbu ngei binei kunɑ kɑ simbɑ ndɑ Yohɑnnɑ hɑli ngɑ no Mɛsiyɑ di.
Cɔfɔ Yohɑnnɑ tu ǹ kulu sɛ kɑ cii: Hɛɛ wɔ ɑ go wom mirɑndi ndɑ hɑri. Ammɑ bɔrɔ fɔ go kɑɑ, ngɑ kɑ ɑ̀ bisɑ hɛɛ gɑɑbi. Yɑ nɑ tɔ yɑ ɑ̀ tɑɑmu yom kɑɑ ɑ̀ sɛ. Ngɑ wɔ ɑ̀ kɑɑ wom mirɑndi ndɑ Biyɑ Hɑlɑɑlɑ ndɑ nini mɑ.
À funsu gɑɑsu goono ɑ̀ kɑmbɛ. À gɑ ngɑ fɑruyom dɔ hinnɑndi sã sã kɑ ngɑ mɔsɔngu dɑm boo. Ammɑ duuɑ wɔ, ɑ̀ gɑ ɑ̀ tɔnu ndɑ nini kɑ ɑ̀ si wi.
Ndɑ himmɑ noyom boobo kpɛɛnɛ no Yohɑnnɑ nɑ Bɑɑru Hinno wɑɑzu tɛ jɑmɑ sɛ.
Ammɑ Yohɑnnɑ deeni Hirodu kɑ ɑ̀ ci lɑɑbu gɑɑbikoni gɑɑ zɑmɑ ɑ̀ nɑ ngɑ cɛɛnɑ Filipu wɛndɛ Hirodɑ zɑɑ. Yohɑnnɑ deeni ɑ̀ gɑɑ mɑ ɑ̀ gbei lɑlɔ yom kulu kɑ ɑ̀ tɛ sɛ.
Hirodu nɑ wɔne tɔntɔnu ilɑlɔ kulu bɔm sɑɑ kɑ ɑ̀ nɑ Yohɑnnɑ dii kɑ dɑm kɑsu kunɑ.
À kɑɑ tɔ sɑɑ kɑ Yohɑnnɑ go beerem kulu mirɑndi, ɑ̀ nɑ Yesu mo mirɑndi. Kɑ Yesu go kɑ ɑduwɑ tɛ cɔfɔ bɛɛnɛ feeri.
Biyɑ Hɑlɑɑlɑ mo zumbu ɑ̀ bɔm zɑngɑ gutu. Cɔfɔ jinde fɔ hunu zɑ bɛɛnɛ kɑ cii: Ni yɑ ci ɑ Ize Binegɑnji. N gɑɑ no ɑ du ɑ binekɑɑne.
Yesu bumbum gundɑ jiiri wɑrɑnzɑ sɑrɑ kɑ ɑ̀ sinti ko cooɑndi. Beerem go tɑmmɑ Yosɛfu koo no, Yosɛfu kɑ ɑ̀ ci Heli ize,
Mɑtɑtu ize, Lefi ize, Mɑliki ize, Yɑnnɑ ize, Yosɛfu ize,
Mɑtɑtiɑ ize, Amosu ize, Nɑhumɑ ize, Esiliɑ ize, Nɑgɑi ize,
Mɑɑtu ize, Mɑtɑtiɑ ize, Semɑi ize, Yosɛfu ize, Yudɑ ize,
Yoɑnɑ ize, Lezɑ ize, Zorobɑbe ize, Sɑlɑtilu ize, Neli ize,
Mɑliki ize, Adi ize, Kosɑm ize, Elimodɑm ize, Erɑ ize,
Yose ize, Eliezu ize, Yorim ize, Mɑtɑtu ize, Lefi ize,
Simeyɔ ize, Yudɑ ize, Yosɛfu ize, Yonɑm ize, Eliɑkim ize,
Meleɑ ize, Mennɑ ize, Mɑtɑtu ize, Nɑtɑm ize, Dɑfidi ize,
Yɑsɑi ize, Obe ize, Boɑzu ize, Sulumi ize, Nɑɑsɑm ize,
Aminɑdɑbu ize, Arɑm ize, Esirɑm ize, Fɑresi ize, Yudɑ ize,
Yɑkɔfu ize, Isɑɑkɑ ize, Abulɛmɑ ize, Tɑrɑ ize, Nɑkoru ize,
Seruku ize, Tɑgɑu ize, Fɑleku ize, Eberu ize, Sɑlɑ ize,
Kɑinɑm ize, Afɑkɑdu ize, Sem ize, Nowe ize, Lɑmeku ize,
Mɑtusɑlɑ ize, Henoku ize, Yɑredu ize, Mɑleyɑ ize, Kɑinɑm ize,
Enosu ize, Setu ize, Adɑmu ize, Ikpɛ ize.
Yesu tɔ ndɑ Biyɑ Hɑlɑɑlɑ. Kɑ ɑ̀ hunu Yudum isɑ dɔ, Biyɑ Hɑlɑɑlɑ nɑ ɑ̀ boi ko kpeindɑɑ̀ gɑnji kunɑ.
Nungu di nɑ Ibilisi go kɑ ɑ̀ sui jiribi weitɑɑci. À mɑnɑ bɛ fɔ kulu ŋmɑɑ jiribi nge yom di kulu. Sɑɑ kɑ ɑ̀ kube jiribi weitɑɑci ɑ̀ mɑɑ bɛrɛɛ.
Cɔfɔ Ibilisi cii ɑ̀ sɛ: De ni Ikpɛ Ize no, cii tondi wɔ mɑ bɛrɛ buuru.
Yesu tu ɑ̀ sɛ kɑ cii: Ikpɛ Sendi hɑntumɑntɛ cii, Bɔrɔ si hunɑ ndɑ ŋmɑɑri hinne, ɑmmɑ ndɑ Ikpɛ Sendɑ kulu.
Ibilisi kpeindɑ Yesu tɑndi kuku fɔ bɔm. Moo miilɑ fɔ ɑ̀ nɑ ɑ̀ cɛbɛ hɑndunyɑ wɔ kpetɛrɛ yom kulu.
Ibilisi cii ɑ̀ sɛ: A gɑ n no hini wɔ kulu ndɑ kpetɛrɛ yom wɔ deizɑ zɑmɑ hɛɛ no ǹ no ndɑ. Hɛɛ mo, ɑ gɑ ɑ̀ no bɔrɔ kɑ ɑ bɑɑ sɛ.
Bine de n nɑ ɑ bɛɛrɑndi ɑ̀ kulu ye n ŋmɔne.
Yesu mo tu ɑ̀ sɛ kɑ cii: N mɑ ye ɑ bɑndɑ, Setɑm. Ikpɛ Sendi hɑntumɑntɛ cii, N mɑ Ikpɛ n ŋmɔne Kpe bɛɛrɑndi. N mɑ tɑmtɛrɛ ngɑ hinne sɛ.
Ibilisi bine kpeindɑ Yesu Yerusɑlɛm wɑngɑrɑ kɑ ɑ̀ dɛcɛ Ikpɛ bɛɛrɑndiyom dɔ yɔlɔ bɔm. À cii ɑ̀ sɛ: De ni Ikpɛ Ize no, n mɑ zimbi gɑndɑ zɑ nee.
Ikpɛ Sendi hɑntumɑntɛ cii: Ikpɛ gɑ ngɑ Ikpɛ dɔntɔneize yom no fɔndɔ ǹ mɑ n hɑlɑsi.
Ǹ gɑ n tɛmbɛ ngei kɑmbɛ yom kunɑ n cee mɑ si sɑm tondi gɑɑ.
Yesu mo tu ɑ̀ sɛ kɑ cii: Ikpɛ Sendɑ cii, N mɑ si Ikpɛ n ŋmɔne Kpe, sui.
Sɑɑ kɑ Ibilisi nɑ suiyom kulu beeni, ɑ̀ bɑndɑ ɑ̀ fee ndɑ Yesu bɑndɑ fɔ.
Yesu ye kɑ kpei Gɑlile lɑɑbu Biyɑ Hɑlɑɑlɑ dɑbɑri kunɑ. À bɑɑru mo hunu lɑɑbu di mee ndɑ mee kulu.
Yesu go cooɑndi ǹ mɑrgɑ fuu yom kunɑ. Ǹ kulu nɑ ɑ̀ bɛɛrɑndi.
Yesu kɑɑ Nɑzɑrɛtu kpɑɑrɑ nungu kɑ ǹ nɑ ɑ̀ biiri. Ndɑ zɑngɑ ɑ̀ ŋmɔne ɑlɑɑdɑ goono ndɑ, ɑ̀ huro Yuifu yom mɑrgɑ fuu kunɑ hulonzom hɑnu hine. À tunu kɑ cɛ kɑ coo.
Cɔfɔ ǹ nɑ tirɑ kɑ Esɑyi hɑntum sɛllɛ ɑ̀ sɛ. Kɑ ɑ̀ nɑ ɑ̀ feeri, ɑ̀ di nungu fɔ kɑ ǹ hɑntum kɑ cii:
Kpe Biyɑ goono ɑ bɔm. À sɛ no ɑ̀ nɑ ɑ dɑm yɑ tɑlikɑ yom wɑɑzu ndɑ Bɑɑru Hinno. À nɑ ɑ dɔntɔm yɑ beerem kɑ ǹ bine yom go sɑrɑ no bɑɑni. À nɑ ɑ dɔntɔm mo yɑ kɑɑ feeriyom bɑɑru no tɑm yom sɛ. À mɑ dɑnɑm yom no moo. Beerem mo kɑ ǹ kɑnkɑm, yɑ ǹ feeri kɑ tɑm.
Yɑ Kpe jiiri gomini bɑɑru fɛɛ.
À gɑɑ nɑ ɑ̀ nɑ tirɑ di dɑɑbu. À nɑ ɑ̀ yeti Yuifu yom mɑrgɑ fuu di gbeiteeri fɔ sɛ kɑ gɔrɔ. Beerem kulu kɑ ǹ goono Yuifu yom mɑrgɑ fuuɑ kunɑ nɑ moo sinji Yesu gɑɑ.
Yesu sinti kɑ sendi ǹ sɛ kɑ cii: Ikpɛ Sendi wɔ kɑ wom mɑɑ, hunkunɑ no ɑ̀ tɔ.
Ǹ kulu go tɛ ɑ̀ sɛ sɛdɑ. Ǹ kulu go mɑmɑci ndɑ sendi kɑɑnɔ yom kɑ ǹ go hunu ɑ̀ mee. Ǹ go cii: Bɔrɔ kpɛ yɑ Yosɛfu koo no. À nɑ ci cimi no bɑ?
Yesu cii ǹ sɛ: Siikɑ si, wom gɑ ɑ yɑɑse zɑngɑ yɑ wɔ kɑ cii: Sɑfɑrikpɛ wɔ n mɑ n bɔm sɑfɑru. Hɛ yom kulu kɑ i mɑɑ ǹ cii n go tɛ Kɑpɛnɑum kpɑɑrɑ, n mɑ ǹ tɛ nee wɔ mo kɑ ɑ̀ ci n lɑɑbu.
Bine Yesu cii ǹ sɛ: Cimi no ɑ go cii wom sɛ, ǹ si ɑndebi kulu tɑ ɑ̀ lɑɑbu kunɑ.
Ammɑ ɑ cii wom sɛ, sokoni boobo goono Isirɑilɑ lɑɑbu Eli wɑtɛ sɑɑ kɑ Ikpɛ nɑ bɛɛnɛ dɑɑbu hɑli jiiri hinzɑ ndɑ hɑndu idu. Hɛrɛɛ bɑmbɑtɑ fɔ tɛ mɑ lɑɑbu di kulu kunɑ.
Ndɑ ɑ̀ kulu Ikpɛ mɑnɑ Eli dɔntɔm sokonei bɑ ɑfɔ dɔ kɑlɑ Sidom lɑɑbu sokoni fɔ dɔ kɑ ɑ̀ goono Sɑletɑ kpɑɑrɑ.
Elise wɑtɛ mɑ nɑ jire boobo goono Isirɑilɑ lɑɑbu. Ǹ mɑnɑ bɑ ɑfɔ hinnɑndi kɑlɑ Nɑɑmɑnu, Siriɑ lɑɑbu bɔrɔ.
Beerem kulu kɑ ǹ goono Yuifu yom mɑrgɑ fuuɑ kunɑ kɑ ǹ mɑɑ bɛ nge yom di, cɔfɔ ǹ tɔ ndɑ bine fute.
Ǹ tunu kɑ ɑ̀ gɑɑrɛ kɑ kɑɑ kpɑɑrɑ kunɑ. Ǹ kpeindɑ Yesu hɑli tondi kuku fɔ hɑngɑ gɑɑ, tɑndɑ kɑ ɑ̀ bɔm ǹ nɑ ngei kpɑɑrɑ tɛ zɑmɑ ngei mɑ ɑ̀ jindo gɑndɑ.
Ammɑ ǹ bindi kunɑ nɑ Yesu gɑnɑ kɑ bisɑ.
Yesu kpei Kɑpɛnɑum kpɑɑrɑ Gɑlile lɑɑbu. À go beerem cooɑndi hulonzom hɑnu yom hine.
Bɔrɔ kulu go mɑmɑci ndɑ Yesu cɛbɛ di zɑmɑ ɑ̀ sendi gundɑ hini.
Ǹ mɑrgɑ fuuɑ kunɑ bɔrɔ fɔ goono kɑ ɑ̀ gundɑ hɔllɛ. À kuwɑ ndɑ jinde beeri.
À cii: Wɑ i nɑm. Ifɔ yɑ goono ni ndɑ i yom gɑme Yesu Nɑzɑrɛtu? N kɑɑ n mɑ i hɑlɑci no? A go kɑ n bei. Ni yɑ Ikpɛ ŋmɔne Hɑlɑɑlɑ no.
Yesu deeni ɑ̀ gɑɑ kɑ cii: Dɛnjɛ. N mɑ hunu bɔrɔ kpɛ bɑndɑ. Cɔfɔ hɔllɛ di nɑ ɑ̀ zeeri jɑmɑ di bindi kunɑ kɑ hunu ɑ̀ bɑndɑ. À mɑnɑ ɑ̀ mɛrɛ.
Mɑmɑci nɑ ǹ kulu dii. Ǹ go sendi cɛrɛ sɛ kɑ cii: Sendi fɔ dimi no wɔne? A go mei ndɑ hini ndɑ dɑbɑri hɔllɛ yom bɔm. Ǹ go hunu mo.
Yesu bɑɑru gɑ kpei lɑɑbu di hundɑntɛ kulu.
Yesu tunu kɑ hunu Yuifu yom mɑrgɑ fuuɑ kunɑ kɑ kpei huro Simɔ fuu. Simɔ hɑnzure weibɔrɔ go kɑni ndɑ gɑɑwɑse futu fɔ. Ǹ nɑ Yesu ŋmɑɑrɛ ɑ̀ sɑbu sɛ.
Yesu gungum ɑ̀ bɔm. À deeni gɑɑwɑse gɑɑ, cɔfɔ gɑɑwɑse di bisɑ ɑ̀ gɑɑ. Mɑɑsɑ mɑɑsɑ weibɔrɔ di tunu kɑ ǹ yɑrɛ.
Sɑɑ kɑ weenu gɑ kɑm beerem kulu kɑ ǹ gundɑ doorikom yom kɑ ǹ gɑ tɑɑbi ndɑ dɑɑri ŋmɑni ŋmɑni, ǹ kɑɑndei Yesu dɔ. À nɑ kɑmbɛ dɛcɛ ǹ kulu bɔm ɑfɔ fɔ kɑ ǹ nɑ bɑɑni.
Hɔllɛ yom mo go hunu bɔrɔ boobo bɑndɑ ndɑ kuwɑ. Ǹ cii: Ni yɑ Mɛsiyɑ nɑ, Ikpɛ Ize. Yesu mɑ deeni ǹ gɑɑ. À si tu ǹ sɛ ǹ mɑ sendi zɑmɑ ǹ gɑ bei kɑ ngɑ yɑ Mɛsiyɑ nɑ.
Kɑ mo go bo Yesu hunu kɑ kpei gɑnji kunɑ. Bɔrɔ boobo go huro ɑ̀ ceeciyom gɑɑ kɑlɑ ǹ tɔ ɑ̀ dɔ. Ǹ nɑ ɑ̀ dii kɑ jɛ zɑmɑ ɑ̀ mɑ si gɑnɑ ngei dɔ.
Ammɑ Yesu cii ǹ sɛ: Kɑlɑ de, yɑ Bɑɑru Hinno wɑɑzu tɛ Ikpɛ kpetɛrɑ bɔm wɑngɑrɑ cindei mɑ sɛ. À sɛ no Ikpɛ nɑ ɑ dɔntɔm.
À bine gɑ wɑɑzu mo Gɑlile lɑɑbu Yuifu yom mɑrgɑ fuu yom kunɑ.
À kɑɑ tɔ Yesu goono ko cɛ Gɛnɛsɑrɑtɑ buulɑ mee gɑɑ. Bɔrɔ boobo di go kɑ ɑ̀ kɑnkɑm zɑmɑ ngei mɑ mɑɑ Ikpɛ Sendɑ.
Cɔfɔ Yesu di hɑrihi hinkɑ goono buulɑ mee gɑɑ. Sɔrɔkɔ yom bine yɑ hunu ǹ kunɑ ko kɑ ngei tɑɑru yom nyunu.
Yesu huro hɑrihi hinkɑ ŋmɔne ɑfɔ kunɑ kɑ ɑ̀ goono Simɔ sɛ. À nɑ Simɔ ŋmɑɑrɛ ɑ̀ mɑ hunu jobu gɑɑ cɛnɑ. À go gɔrɔ hɑrihi di kunɑ kɑ jɑmɑ di cooɑndi.
Sɑɑ kɑ Yesu cɛ ndɑ sendɑ cɔfɔ ɑ cii Simɔ sɛ: Tɔ jinɑ bɑrɑ bindi kɑ n tɑɑru hiri kɑ du ciifi.
Ammɑ Simɔ cii ɑ̀ sɛ: A Jinɑ, i nɑ gbei tɛ ciini kulu. I mɑnɑ hɛ fɔ kulu dii. Ndɑ ɑ̀ kulu n sendɑ bɔm ɑ gɑ ɑ tɑɑru biri.
Kɑ Simɔ nɑ tɑɑru di hiri, ǹ nɑ ciifi boobo fɔ dimi kuu. Cɔfɔ tɑɑru di gɑ pɑti.
Ǹ nɑ kɑmbɛ tɛ ngei kpɑɑsi yom sɛ wɔ kɑ yom goono hɑrihi fɔ kunɑ ǹ mɑ kɑɑ kɑ ngei gɑɑ. Ǹ kɑɑ mɑ kɑ hɑrihi hinkɑ di tɔnɑndi ndɑ ciifi kɑlɑ ǹ gɑ jisi.
Kɑ Simɔ Piɛɛ di ngɑ di cɔfɔ ɑ̀ sɔmbu Yesu sɛ kɑ cii: Kpe, mooru hɛɛ zɑmɑ hɛɛ yɑ dulumkoni no.
Mɑmɑci nɑ Piɛɛ ndɑ beerem kulu kɑ ǹ goono ɑ̀ dɔ dii ciifɑ diire kɑ ǹ go tɛ di sɑbu sɛ.
Yɑ no bɑ Yɑkɔfu ndɑ Yohɑnnɑ, Zɑbɑdi koo yom kɑ ǹ ci Simɔ bɔrɔ hinkɑntɛ yom gbei kunɑ. Yesu bine cii Simɔ sɛ: Si hɑmburu. Zɑ mɑɑsɑ n kɑɑ tɛ bɔrɔ ceecikɔ.
Kɑ hɑrihi yom di tɔ jobu gɑɑ, ǹ nɑ hɛ kulu nɑm kɑ Yesu gɑnɑ.
À kɑɑ tɔ kɑ Yesu goono wɑngɑrɑ fɔ kunɑ, cɔfɔ bɔrɔ fɔ kɑ jiretɛrɛ boosu ɑ̀ gɑɑ, di Yesu. À kɑɑ jɛndɛbiri ɑ̀ sɛ. À ŋmɑɑrɛ kɑ cii: Kpe, de n bɑɑ n hini kɑ ɑ hinnɑndi.
Yesu mo nɑ ngɑ kɑmbɛ sɛllɛ kɑ ɑ̀ hɑmɑ. À cii: A go bɑɑ. N mɑ hinne. Mɑɑsɑ mɑɑsɑ cɔfɔ jiretɛrɛ di nɑ ɑ̀ tɑm.
Yesu nɑ ɑ̀ dɑm kɑ cii: N mɑ si ɑ̀ cii bɔrɔ fɔ kulu sɛ. Ammɑ n mɑ kpei kɑ n bɔm cɛbɛ gɑrɑndikɔ sɛ. N mɑ sɑrɑɑ kɑ Moisi fɔndɑ cii di tɛ n hinneyom sɛ ɑ̀ mɑ tɛ ǹ sɛ sɛdɑ.
Ndɑ ɑ̀ kulu bɑɑru kɑ simbɑ Yesu go hunu kɑ tɔntɔnu. Bɔrɔ bɑkɑrɑ gɑ meigu kɑ hɑngɑ dɑm ɑ̀ sɛ. Ǹ du bɑɑni mɑ ngei dɑɑri yom gɑɑ.
Ammɑ Yesu gɑ kɑ ngɑ bɔm cendi kɑ kpei gɑnji kunɑ ko kɑ ɑduwɑ tɛ.
À kɑɑ tɔ kɑ Yesu go cooɑndi hɑnu fɔ, Fɑrisi fɔndɔ bɔrɔ yom ndɑ Moisi fɔndɑ cooɑndikɔ yom go gɔrɔ nungu di. Ǹ hunu zɑ Gɑlile lɑɑbu kpɑɑrɑ kɑmbu yom kunɑ ndɑ Yude lɑɑbu ndɑ Yerusɑlɛm wɑngɑrɑ. Kpe dɑbɑri hunutɛrɛ kɑ ǹ nɑ bɑɑni.
Bine bɔrɔ fɔ yom kɑɑndɑ mɔngɔlɔ fɔ dɑɑri cɛnɑ bɔm. Ǹ go wetere ngei mɑ huro fuu kunɑ kɑ ɑ̀ dɑm Yesu jine.
Ammɑ ǹ mɑnɑ du nungu kɑ hɛrɛ bɑndɑ ngei mɑ huro ndɑ, bɔrɔ bɑyom sɑbu sɛ. Ǹ kɑɑru fuu di bɛɛnɛ kɑ mɔngɔlɔ di zumɑndi dɑɑri cɛnɑ bɔm fuu fune fɔ kunɑ. Ǹ nɑ ɑ̀ zumɑndi jɑmɑ di bindi kunɑ Yesu jine.
Kɑ Yesu di ǹ nɑɑne, cɔfɔ ɑ̀ cii bɔrɔ di sɛ: Hɑru wɔ, ɑ nɑ n yɑɑfɑ ndɑ n dulum yom.
Cɔfɔ Moisi fɔndɑ cooɑndikɔ yom ndɑ Fɑrisi fɔndɔ bɔrɔ yom sinti kɑ lɑsɑbu ngei bine yom kunɑ. Ǹ gɑ cii: Mee nɑ bɔrɔ kpɛ kɑ ɑ̀ go kɑ Ikpɛ sendi yɑmu kɑ ɑ̀ cɛnɑndi? Mee yɑ hini kɑ bɔrɔ yɑɑfɑ ndɑ ɑ̀ dulum yom de ɑ̀ nɑ ci Ikpɛ ngɑ fɔ?
Bine zɑ kɑ Yesu nɑ ǹ lɑsɑbu yom bei, ɑ̀ tu ǹ sɛ kɑ cii: Ifɔ sɛ wom gɑ lɑsɑbu wom bine yom kunɑ?
Wɔ fɔ yɑ fɑɑlɑ kɑ bisɑ, bɔrɔ mɑ cii ɑ nɑ n yɑɑfɑ ndɑ n dulum yom wɑlɑ tunu kɑ cɛ kɑ dirɑ?
Ammɑ wom mɑ bei kɑ hɛɛ Adɑmize, ɑ gundɑ hini kɑ bɔrɔ yɑɑfɑ ndɑ ɑ̀ dulum yom hɑndunyɑ kunɑ. À gɑɑ no, ɑ̀ cii mɔngɔlɔ wɔ sɛ: A go cii n sɛ, tunu kɑ cɛ kɑ n dɑɑri cɛnɑ zɑɑ. N mɑ kpei fuu.
Mɑɑsɑ mɑɑsɑ cɔfɔ ɑ̀ tunu kɑ cɛ ǹ kulu jine. À nɑ dɑɑrɑ kɑ ɑ̀ bɔm ɑ̀ kɑni zɑɑ kɑ kpei fuu. Kpeiyom gɑɑ ɑ̀ gɑ kɑ Ikpɛ bɛɛrɑndi.
Mɑmɑci nɑ ǹ kulu dii hɑli ǹ go kɑ Ikpɛ bɛɛrɑndi. Ǹ hɑmburu kɑlɑ kɑlɑ ko cii: I di mɑmɑci hɛ yom hunkunɑ.
Nge yom di bɑndɑ Yesu hunu fuu di kunɑ. À di ɑlikɑsi tɑkɔ fɔ kɑ ǹ cii ɑ̀ sɛ Lefi kɑ ɑ̀ go gɔrɔ bɑɑlici ɑlikɑsi tɑyom dɔ. Yesu cii ɑ̀ sɛ: A gɑnɑ.
Cɔfɔ ɑ̀ nɑ bɛ kulu nɑm. À tunu kɑ Yesu gɑnɑ.
Lefi nɑ yɑrɛ bɑmbɑtɑ fɔ tɛ ɑ̀ sɛ ngɑ fuu kunɑ. Alikɑsi tɑkɔ bɑɑbɑ ndɑ bɔrɔ ŋmɑni yom mo go gɔrɔ ko ŋmɑɑ ndei.
Moisi fɔndɑ cooɑndikɔ yom ndɑ Fɑrisi fɔndɔ bɔrɔ yom go gunugunu Yesu coobɑɑbɑize yom gɑɑ. Ǹ cii: Ifɔ sɛ wom go ŋmɑɑ kɑ hɑm ndɑ ɑlikɑsi tɑkɔ yom ndɑ dulumkoni yom?
Yesu tu ǹ sɛ kɑ cii: Beerem kɑ ǹ gundɑ bɑɑni si bɑɑ lokotoro kɑlɑ beerem kɑ ǹ sindɑ bɑɑni.
Yɑ nɑ kɑɑ bɔrɔ cɛɑntɛ susu yom cɛɛ ǹ mɑ tuubi ɑmmɑ dulumkoni yom.
Ǹ cii ɑ̀ sɛ: Yohɑnnɑ coobɑɑbɑize yom cini meehɔ zɑɑ ko kɑ ɑduwɑ tɛ. Yɑ mo no Fɑrisi fɔndɔ bɔrɔ yom ɑmmɑ ǹ ŋmɔne yom go ŋmɑɑ kɑ hɑm. Ifɔ sɛ no?
Yesu mo cii ǹ sɛ: Wom hini kɑ nɑm hɑruhiji kpɑɑsi yom mɑ meehɔ zɑɑ sɑɑ kɑ hɑruhiji goono ndei bɑ?
Ammɑ hɑnu yom kɑɑ kɑɑ sɑɑ kɑ ǹ kɑɑ hɑruhiji di zɑɑ ǹ dɔ. Ǹ kɑɑ meehɔ zɑɑ hɑnu nge yom di.
Yesu nɑ yɑɑse wɔne tɛ ǹ sɛ mo kɑ cii: Bɔrɔ si zɑrɑ teji dumbɑri dɑm jiine zeenɔ gɑɑ zɑmɑ zɑrɑ tejɑ kɑɑ pɑti. Izeenɔ mɑ si sɑbɑ ndɑ iteji.
Yɑ no bɔrɔ si dufɛ̃ teji dɑm hɑmburu zeenɔ yom kunɑ zɑmɑ dufɛ̃ gɑ ǹ bɔgu no. Dufɛ̃ di kɑɑ bɑmbɑri. Hɑmburu yom mo sɑrɑ.
Ammɑ ǹ gɑ dufɛ̃ teji dɑm hɑmburu teji kunɑ. Ǹ kulu mɑ kɑimɑ.
Bɔrɔ si kɑ ɑ̀ hɑm kɑ mɑɑsɑ mɑɑsɑ ɑ̀ go bɑɑ dufɛ̃ teji zɑmɑ ɑkpɛ go cii izeenɔ di yɑ kɑɑni kɑ bisɑ.
À kɑɑ tɔ hulonzom hɑnu hinkɑntɛ hine hɑndu kunɑ Yesu go fɑri yom tooru kɑ bisɑ. À coobɑɑbɑize yom mɑ go cɛtɛ yom pɑti kɑ wɔɔrɔ ngei kɑmbɛ yom kunɑ kɑ ŋmɑɑ.
Fɑrisi fɔndɔ bɔrɔ fɔ yom cii ǹ sɛ: Ifɔ sɛ wom go tɛ hɛ kɑ ɑ̀ mɑnɑ hɑlɑli bɔrɔ mɑ tɛ hulonzom hɑnu bine?
Yesu tu ǹ sɛ kɑ cii: Wom coo bɑ, bɛ kɑ Dɑfidi tɛ sɑɑ kɑ ɑ̀ mɑɑ bɛrɛɛ ngɑ ndɑ ɑ̀ bɑndɑ bɔrɔ yom?
À huro Ikpɛ Nungu Hɑlɑɑlɑ dɔ kɑ buuru jisɑntɛ kɑ ɑ̀ ci sɑrɑɑ zɑɑ kɑ ŋmɑɑ. À nɑ ngɑ bɑndɑ bɔrɔ yom mo no. À mɑnɑ hɑlɑli bɔrɔ fɔ kulu sɛ ɑ̀ mɑ ŋmɑɑ kɑlɑ gɑrɑndikɔ yom hinne sɛ.
À cii ǹ sɛ mo: Hɛɛ Adɑmize, hɛɛ yɑ ci hulonzom hɑnu Kpe mo.
À kɑɑ tɔ ɑ̀ hurɑ Yuifu yom mɑrgɑ fuu kunɑ hulonzom hɑnu fɔ hine kpɛɛnɛ kɑ cooɑndi. Bɔrɔ fɔ mo goono kɑ ɑ̀ kɑmbɛŋmɑɑ bu.
Moisi fɔndɑ cooɑndikɔ yom ndɑ Fɑrisi fɔndɔ bɔrɔ yom gunɑ kɑ di hɑli ɑ̀ go bɑɑni no hulonzom hɑnu hine. Ǹ go kɑ ɑ̀ gunɑ zɑmɑ ngei mɑ du hɛ kɑ ngei mɑ ɑ̀ tɔnyɑ ndɑ.
Ammɑ Yesu nɑ ǹ lɑsɑbu yom bei. Cɔfɔ ɑ̀ cii bɔrɔ kɑ ɑ̀ kɑmbɛ bu di sɛ: Tunu kɑ cɛ nee wɔ ǹ kulu jine. À tunu kɑ cɛ.
Yesu bine cii ǹ sɛ: À wom hã hɑli ɑ̀ hɑlɑli bɔrɔ mɑ ihinno tɛ hulonzom hɑnu hine bɑ wɑlɑ ilɑlɔ? À mɑ hundi fɑɑbɑ wɑlɑ ɑ̀ mɑ ɑ̀ hɑlɑci?
Cɔfɔ Yesu nɑ ǹ kulu gunɑ kɑ cɛɛrɛ. À cii bɔrɔ di sɛ: N kɑmbɛ sɛllɛ. À nɑ ɑ̀ sɛllɛ. Cɔfɔ ɑ̀ kɑmbɛ tɛ bɑɑni zɑngɑ kɑmbɛwo di.
Ammɑ ǹ kulu bine tɔ. Ǹ go sɑwɑrɑ ngei gɑme hɛ kɑ ngei mɑ tɛ Yesu sɛ.
À kɑɑ tɔ hɑnu nge yom di Yesu kpei tondi kuku fɔ bɔm kɑ ɑduwɑ tɛ. Ciini kulu ɑ̀ hiyɑ kɑ ɑduwɑ tɛ.
Kɑ mo bo ɑ̀ nɑ ngɑ coobɑɑbɑize yom cɛɛ ngɑ dɔ. À nɑ bɔrɔ wei cindi hinkɑ suubɑ ǹ kunɑ kɑ ǹ no mɑɑ diyɑ.
Ngei neyɑ, Simɔ kɑ ɑ̀ nɑ ɑ̀ no mɑɑdɛcɛ Piɛɛ ndɑ ɑ̀ cɛɛnɛ Andɛrɛ ndɑ Yɑkɔfu ndɑ Yohɑnnɑ ndɑ Filipu ndɑ Bɑtelemɑ,
ndɑ Mɑtiyu ndɑ Tomɑ ndɑ Yɑkɔfu. Alifɛ koo ndɑ Simɔ kɑ ǹ cii ɑ̀ sɛ Zelote,
ndɑ Yudɑ, Yɑkɔfu cɛɛnɛ ndɑ Yudɑ Isikɑriɔtu kɑ ɑ̀ tɛ ɑmɑɑnɑ ŋmɑɑkɔ.
Kɑ ɑ̀ zumbu ndei ɑ̀ cɛ gbɑrɑ fɔ bɔm, nungu kɑ ɑ̀ coobɑɑbɑize boobo goono. Bɔrɔ bɑkɑrɑ fɔ goono kɑ ǹ hunu zɑ Yude lɑɑbu ndɑ Yerusɑlɛm wɑngɑrɑ ndɑ Tiru ndɑ Sidom wɑngɑrɑ yom ko ǹ goono tɛkɔ mee gɑɑ. Ǹ kɑɑ ko hɑngɑ dɑm ɑ̀ sɛ kɑ du bɑɑni mo ǹ doori yom gɑɑ.
Beerem kɑ hɔllɛ yom go kɑ ǹ tɑɑbɑndi kɑɑ kɑ du bɑɑni.
Jɑmɑ di kulu gɑ wetere ngei mɑ ɑ̀ hɑmɑ zɑmɑ dɑbɑri fɔ go hunu ɑ̀ gɑɑ ko kɑ ǹ kulu no bɑɑni.
Cɔfɔ Yesu nɑ bɔm tunɑndi kɑ ngɑ coobɑɑbɑize yom gunɑ. À cii: Binekɑɑnekpɛ yom no, wom tɑlikɑ yom zɑmɑ wom sɛ nɑ Ikpɛ kpetɛrɛ goono.
Binekɑɑnekpɛ yom no, wom kɑ wom go mɑɑ hɛrɛɛ mɑɑsɑ, zɑmɑ wom kɑɑ kungu. Binekɑɑnekpɛ yom no, wom kɑ wom go hɛ̃ mɑɑsɑ zɑmɑ wom kɑɑ hɑɑru.
Binekɑɑnekpɛ yom no wom, sɑɑ kɑ beerem hungu wom, sɑɑ kɑ ǹ kɑɑ fee ndɑ wom kɑ wom woo, sɑɑ kɑ ǹ kɑɑ wom mɑɑ furu zɑngɑ hɛ fɔ lɑlɔ, hɛɛ Adɑmize sɑbu sɛ.
Hɑnu ngɑ di wom mɑ fɑihɑ̀. Wom mɑ munyɑ mo zɑmɑ wom kɑɑ du tukunsi beeri bɛɛnɛ kunɑ. Yɑ no ǹ cɛɛ yom mo tɛ ɑndebi yom sɛ.
Ammɑ kɑito wom hɑibɑrikɑntɛ yom zɑmɑ wom du wom yɑmɑrɑndiyom kɔ.
Kɑito wom kɑ wom kungu zɑmɑ wom kɑɑ mɑɑ hɛrɛɛ. Kɑito wom kɑ wom go bɑɑru mɑɑsɑ zɑmɑ wom kɑɑ goono bɛrɛɛ ndɑ hɛ̃ni kunɑ.
Kɑito wom, sɑɑ kɑ bɔrɔ kulu go kɑ ihinno cii wom gɑɑ zɑmɑ zɑngɑ yɑ no, ǹ cɛɛ yom tɛ ɑndebi tɑngɑri tɑngɑri yom sɛ.
Ammɑ ɑ go cii wom sɛ, wom kɑ wom go hɑngɑ dɑm ɑ sɛ, wom mɑ bɑɑ wom ŋmɔne ibɛrɛ yom. Wom mɑ ihinno tɛ beerem sɛ kɑ ǹ bine gɑ hungu wom.
Beerem kɑ ǹ go wom lɑɑli, wom mɑ bɑrikɑ dɑm ǹ gɑɑ. Wɑ ɑduwɑ tɛ beerem kɑ ǹ go wom woo sɛ.
De bɔrɔ fɔ nɑ n sɑm jɛrɛbɛ fɔ gɑɑ, n mɑ jɛrɛbɛ hinkɑntɛ mo gɑɑru ɑ̀ sɛ. De bɔrɔ fɔ nɑ n kpɛ gɑndɑ tɑ, n mɑ si hungu ɑ̀ sɛ ɑ̀ mɑ n kpɛ bɛɛnɛ tɑ.
Bɔrɔ kulu kɑ ɑ̀ go kɑ n ŋmɑɑrɛ n mɑ ɑ̀ no. Bɔrɔ kɑ ɑ̀ nɑ n hɑibɑrikɑ zɑɑ mo, n mɑ si ɑ̀ hã ndɑ.
Zɑngɑ wom go bɑɑ beerem mɑ tɛ wom sɛ, wom mo, wɑ ɑ̀ tɛ ǹ sɛ yɑ di.
De beerem kɑ ǹ gɑ bɑɑ wom, ngei nɑ wom gɑ bɑɑ, sɑɑbuyom fɔ no wom kɑɑ du? Bɑ dulumkoni yom mo go bɑɑ beerem kɑ ǹ go bɑɑ ngei.
De wom go kɑ ihinno tɛ beerem sɛ kɑ ǹ gɑ kɑ ihinno tɛ wom sɛ, sɑɑbuyom fɔ no wom kɑɑ du? Yɑ no bɑ dulumkoni yom mɑ gɑ tɛ.
De wom gɑ beerem gɑrɔ kɑ wom gɑ bei ǹ kɑɑ bɑnɑ, sɑɑbuyom fɔ nɑ wom kɑɑ du? Bɑ dulumkoni yom mɑ gɑ dulumkoni yom gɑrɔ zɑmɑ ngei mɑ du ɑ̀ sɛ.
Ammɑ wom mɑ bɑɑ wom ŋmɔne ibɛrɛ yom. Wɑ ihinno tɛ. Wɑ gɑrɔ kɑ si hɛ fɔ kulu bɑtu. Wom tukunsi kɑɑ beeri. Wom kɑɑ tɛ Kpe kɑ ɑ̀ bɛɛrɛ bisɑ ǹ kulu, ɑ̀ ŋmɔne ize yom. Ikpɛ gɑ gutulu yom ndɑ bɔrɔ lɑlɔ yom cɛbɛ ngɑ gomini.
Ngɑ di sɛ wɑ ci suujɑntɛ yom zɑngɑ wom Bɑɑbɑ mɑ ci suujɑntɛ.
Wɑ si ciiti. Ǹ si kɑɑ wom ciiti mɑ. Wɑ si ciiti kɑ zeeri. Ǹ si kɑɑ wom ciiti kɑ zeeri mɑ. Wɑ yɑɑfɑ. Ǹ kɑɑ wom yɑɑfɑ mɑ.
Wɑ nɑ. Ǹ kɑɑ wom nɑ mɑ. Neesiji hinno kɑ ǹ kɑnkɑm kɑ sisiji hɑli ɑ̀ mɑ tɔ kɑ munu, yɑ nɑ Ikpɛ kɑɑ wom nɑ wom jɛndɛ kunɑ ndɑ bɑyom.
À nɑ yɑɑse wɔne mɑ tɛ ǹ sɛ kɑ cii: Dɑnɑm hini kɑ dɑnɑm cendi bɑ? Ǹ bɔrɔ hinkɑ di kulu kɑɑ kɑm guusu kunɑ. À nɑ ci cimi nɑ bɑ?
Coobɑɑbɑize si bisɑ ngɑ cooɑndikɔ. Ammɑ coobɑɑbɑize kulu kɑ ɑ̀ tɔ, ɑ̀ kɑɑ himɑ ngɑ cooɑndikɔ.
Ifɔ sɛ n gɑ di subuize kɑ ɑ̀ goono n nyɑize mɑɑ kunɑ, ɑmmɑ n si di bundu kɑ ɑ̀ goono n bumbum mɑɑ kunɑ?
Mɛtɛ n tɛ kɑ hini kɑ cii n nyɑize sɛ, cɛ yɑ subuize wɔ kɑɑ n sɛ kɑ ɑ̀ goono n mɑɑ kunɑ zɑ kɑ n si di bundu kɑ ɑ̀ goono n bumbum moo kunɑ? Munɑfici, bundu wɔ kɑɑ n moo kunɑ jinɑ. À gɑɑ no, n di ihinno kɑ subuize di kɑ ɑ̀ goono n nyɑize moo kunɑ kɑɑ.
Tuurinyɑ hinno si hini kɑ ize lɑlɔ hɛi. Yɑ no tuurinyɑ lɑlɔ si hini kɑ ize hinno hɛi.
Ǹ go tuurinyɑ kulu bei ɑ̀ ŋmɔne ize gɑɑ. Bɔrɔ si jeeize yom kɔsu kɑriji nyɑ gɑɑ. Bɔrɔ si lɛzɛ̃ize kɔsu mo dɛnfɛnɛ kɑriji gɑɑ.
Bɔrɔ hinno, ɑ̀ bine jisiri hinno kunɑ no ɑ̀ gɑ ihinno kɑɑ tɛrɛ. Bɔrɔ lɑlɔ mo, ɑ̀ bine jisiri lɑlɔ kunɑ no ɑ̀ gɑ ilɑlɔ kɑɑ tɛrɛ. Hɛ kɑ ɑ̀ goono ko tɔ bine kunɑ, ngɑ no mee go sendi.
Ifɔ sɛ no wom go kɑ ɑ cɛɛ Kpe, Kpe ɑmmɑ wom si tɛ bɛ kɑ ɑ go cii?
Bɔrɔ kulu kɑ ɑ̀ go kɑɑ ɑ dɔ kɑ ɑ̀ go mɑɑ ɑ sendi yom ko kɑ ǹ dɑm ngɑ tɛgbei kunɑ, ɑ gɑ wom cɛbɛ bɛ kɑ ɑkpɛ go himɑ.
À himɑ no zɑngɑ bɔrɔ fɔ kɑ ɑ̀ gɑ kɑ ngɑ fuu cini. À fɑnsi hɑli ɑ̀ guusu. À nɑ fuu di kpɛsɛ furu tondi bɔm. Gooru yom tɔ hɑli hɑri dendi kɑ kɑɑ ifutu futu. À nɑ fuuɑ kɑru. Ammɑ ɑ̀ mɑnɑ hini kɑ ɑ̀ zeeri zɑmɑ tondi bɔm no ǹ nɑ ɑ̀ cini.
Bɔrɔ kɑ ɑ̀ mɑɑ ɑ sendi yom, ɑmmɑ ɑ̀ mɑnɑ ǹ dɑm ngɑ tɛgbei kunɑ, ɑkpɛ himɑ no zɑngɑ bɔrɔ fɔ kɑ ɑ̀ nɑ ngɑ fuu cini gɑndɑ kpɑrɛ bɔm. À mɑnɑ fɑnsi kɑ kpɛsɛ tɛ. Hɑri dendi kɑ kɑɑ ifutu futu kɑ fuu di kɑru. Mɑɑsɑ mɑɑsɑ ɑ̀ kɑm. À kɑm kɑ tutubu.
Sɑɑ kɑ Yesu nɑ ngɑ meecine yom kulu tɛ kɑ beeni jɑmɑ di sɛ kɑ ǹ go hɑngɑ dɑm, ɑ̀ bɑndɑ ɑ̀ huro Kɑpɛnɑum kpɑɑrɑ.
Wɑnguize yom jinehune fɔ mo goono kɑ ɑ̀ bɑnyɑ fɔ kɑ ɑ̀ bine go bɑɑ kɑlɑ kɑlɑ sindɑ bɑɑni kɑlɑ ɑ̀ bɑ bu.
Kɑ wɑnguize yom jinehune di mɑɑ Yesu bɑɑru, ɑ̀ nɑ mɑrgɑ hɑikusu fɔ yom dɔntɔm ɑ̀ dɔ. Ǹ mɑ ɑ̀ ŋmɑɑrɛ ɑ̀ mɑ kɑɑ kɑ bɑnyɑ di no bɑɑni.
Ǹ kɑɑ Yesu dɔ. Ǹ gɑ kɑ ɑ̀ ŋmɑɑrɛ tɑkɑkɑ kɑ cii: Bɔrɔ di tɔ n mɑ ngɑ di tu ɑ̀ sɛ.
À go bɑɑ i dimi. À nɑ Yuifu yom mɑrgɑ fuu cini i sɛ mo.
Yesu bine kpei ǹ bɑndɑ. Ammɑ ɑ̀ mɑnɑ mooru ndɑ wɑnguize yom jinehune di kpɑɑrɑ kɑ wɑnguize yom jinehunɑ nɑ ngɑ kpɑɑsi yom mo dɔntɔm ɑ̀ dɔ. À cii Yesu sɛ: Kpe, n mɑ si n bɔm tɑɑbɑndi zɑmɑ yɑ nɑ tɔ n mɑ huro ɑ fuu kunɑ.
À sɛ no ɑ mɑnɑ lɑsɑbu ɑ tɔ yɑ kɑɑ n dɔ. Ammɑ n mɑ sendi fɔlɔnku cii, ɑ bɑnyɑ di mo kɑɑ du bɑɑni.
Hɛɛ mo, wɑnguize fɔ hini cire no ɑ goono. Wɑnguize yom mo goono ɑ cire. De ɑ cii ɑfɔ sɛ ɑ̀ mɑ kpei, ɑ̀ kpei. De ɑ cii ɑfɔ mo sɛ ɑ̀ mɑ kɑɑ, ɑ̀ kɑɑ. De ɑ cii ɑ bɑnyɑ mo sɛ ɑ̀ mɑ tɛ wɔ, ɑ̀ tɛ.
Kɑ Yesu mɑɑ sendi nge yom di, ɑ̀ mɑmɑci ndɑ. Cɔfɔ ɑ̀ bɛrɛ jɑmɑ di kɑ ǹ go kɑ ɑ̀ gɑnɑ dɔ hɛrɛ kɑ cii: A go cii wom sɛ, bɑ Isirɑilɑ kunɑ yɑ nɑ du nɑɑne beeri yɑ wɔ.
Beerem kɑ wɑnguize yom jinehune dɔntɔm ye fuu kɑ gɑru bɑnyɑ di du bɑɑni jirijiri.
À kɑɑ tɔ ɑ̀ mo bo Yesu go kpei kpɑɑrɑ fɔ kɑ ǹ cii ɑ̀ sɛ Nɑi. À coobɑɑbɑize yom ŋmɔne iboobo ndɑ jɑmɑ bɑkɑrɑ gɑ kpei ɑ̀ bɑndɑ.
Sɑɑ kɑ ǹ go tɔ wɑngɑrɑ birini mee dɔ, cɔfɔ beerem gɑ bukɔ fɔ mo zɑɑ ko hunu ndɑ. Bɔrɔ di ngɑ fɔ nɑ ɑ̀ nyɑ nɑ ɑ̀ hɛi. Sokoni mo no nyɑ di. Wɑngɑrɑ bɔrɔ boobo goono nyɑ di bɑndɑ.
Kɑ Kpe di weibɔrɔ di, cɔfɔ sisibi nɑ ɑ̀ dii ɑ̀ sɛ. À cii ɑ̀ sɛ: Si hɛ̃.
Yesu mɑɑni kɑ dɑɑri kɑ ɑ̀ kunɑ ǹ nɑ bukɔɑ dɑm hɑmɑ. À zɑɑkɔei cɛ. Cɔfɔ ɑ̀ cii: Hɑiwɑsu, ɑ go cii n sɛ n mɑ tunu.
Cɔfɔ bukɔ di tunu kɑ gɔrɔ. À sinti ko sendi. Yesu nɑ ɑ̀ yeti ɑ̀ nyɑ sɛ.
Hɑmburu nɑ ǹ kulu dii. Ǹ go kɑ Ikpɛ bɛɛrɑndi ko cii: Andebi beeri fɔ tunu i gɑme. Ikpɛ nɑ ngɑ jɑmɑ kunfɑ.
Hɛ wɔ kɑ ɑ̀ tɛ ɑ̀ bɑɑru kpei nungu kulu Yude lɑɑbu kulu kunɑ ndɑ ɑ̀ hundɑntɛ lɑɑbu mo kulu kunɑ.
Yohɑnnɑ coobɑɑbɑize yom kpeindɑ Yohɑnnɑ sɛ hɛ yom di kulu bɑɑru.
Yohɑnnɑ bine nɑ ngɑ coobɑɑbɑize yom ŋmɔne ihinkɑ cɛɛ. A nɑ ǹ dɔntɔm Yesu dɔ kɑ cii: Ni, n ci wɔ kɑ ɑ̀ mɑ kɑɑ di wɑlɑ bɔrɔ teji nɑ i mɑ bɑtu?
Kɑ ǹ tɔ Yesu dɔ ǹ cii: Mirɑndikɔ Yohɑnnɑ nɑ i dɔntɔm n dɔ. À cii i mɑ n hã de ni, n ci bɔrɔ kɑ ɑ̀ mɑ kɑɑ di wɑlɑ dee bɔrɔ teji no i mɑ bɑtu?
Lɔkɑci ngɑ di kunɑ Yesu nɑ bɔrɔ boobo no bɑɑni ǹ zɛnjɛ yom ndɑ ǹ doori yom gɑɑ. À nɑ hɔllɛ yom gɑɑrɛ beerem bɑndɑ. À no dɑnɑm boobo mo no moo.
À gɑɑ no Yesu tu Yohɑnnɑ coobɑɑbɑize yom sɛ kɑ cii: Wɑ kpei cii Yohɑnnɑ sɛ bɛ yom wɔ kɑ wom di ndɑ hɛ yom kɑ wom mɑɑ. Dɑnɑm yom go tɛ moo. Leebɑntɛ yom go dirɑ. Jire yom go du hinnɑndiyom. Lutu yom go mɑɑ. Ǹ go bukɔ yom tunɑndi. Ǹ gɑ Bɑɑru Hinno mo wɑɑzu tɛ tɑlikɑ yom sɛ.
Binekɑɑnekpɛ no bɔrɔ kɑ yɑ nɑ tɛ ɑ̀ sɛ dɛrɛyom hɛ.
Sɑɑ kɑ beerem kɑ Yohɑnnɑ dɔntɔm go dirɑ, Yesu sinti kɑ sendi Yohɑnnɑ bɔm jɑmɑ di sɛ. À cii: Ifɔ no wom kpei gunɑ gɑnji kunɑ? Sɑɑri kɑ hɛo go zinji no bɑ?
Ifɔ no wom kpei gunɑ? Bɔrɔ fɔ kɑ ɑ̀ go jiine bɑɑnɔ dɑm no? Gunɑ, beerem kɑ ǹ go jiine hinno yom dɑm di kɑ ǹ go hunɑ hɑndunyɑ kɑɑne kunɑ, gɑndɑkpɛ yom nungu yom dɔ no ǹ goono.
Ammɑ ifɔ no wom kpei gunɑ? Andebi fɔ? Oò, ɑ go cii wom sɛ ɑ̀ bisɑ ɑndebi kɑlɑ kɑlɑ.
Ngɑ yɑ ci wɔ kɑ ɑ̀ bɔm ǹ hɑntum kɑ cii: Gunɑ, ɑ go bɔrɔ fɔ sɑmbɑ n jine wɔ kɑ ɑ̀ gɑ n fɔndɔ sɔlu n jine.
A go cii wom sɛ, iburɑdɑm yom kunɑ weibɔrɔ mɑnɑ bɔrɔ fɔ hɛi kɑ ɑ̀ ci ɑndebi kɑ ɑ̀ bisɑ Mirɑndikɔ Yohɑnnɑ. Ammɑ bɔrɔ kɑ ɑ̀ ci icɛnɑ Ikpɛ kpetɛrɛ kunɑ, ɑ̀ bɛɛrɛ bisɑ Yohɑnnɑ ŋmɔne.
Beerem kulu ndɑ ɑlikɑsi tɑkɔ yom kɑ ǹ go mɑɑ ngɑ di, ǹ nɑ sɛdɑ tɛ Ikpɛ cɛyom susu sɛ zɑ kɑ ǹ du Yohɑnnɑ mirɑndiyom.
Ammɑ Fɑrisi fɔndɔ bɔrɔ yom ndɑ Moisi fɔndɑ beikɔ yom hungu miilɑ kɑ Ikpɛ gundɑ ǹ sɛ zɑmɑ ǹ mɑnɑ nɑm Yohɑnnɑ mɑ ngei mirɑndi.
Kpe bine cii: Ifɔ no ɑ mɑ zɑmɑni wɔ bɔrɔ yom himɑndi ndɑ? Hɛ fɔ dimi no zɑmɑni wɔ bɔrɔ yom himɑ?
Ǹ himɑ no koo yom kɑ ǹ go gɔrɔ hebu bɑtumɑ kɑ cɛrɛ cɛɛ. Ǹ cii: I nɑ gɑɑsiɑ kɑru wom sɛ, wom mɑnɑ gɑɑni. I nɑ bɛrɛɛ dɔɔni yom tɛ wom sɛ, wom mɑnɑ hɛ̃.
Mirɑndikɔ Yohɑnnɑ kɑɑ, ɑ̀ mɑnɑ buuru ŋmɑɑ, ɑ̀ mɑnɑ dufɛ̃ hɑm kɑlɑ wom go cii ɑ̀ gundɑ hɔllɛ.
Hɛɛ Adɑmize kɑɑ, ɑ go ŋmɑɑ, ɑ go hɑm kɑlɑ wom go cii, gunɑ ŋmɑɑri bɑɑkɔ no, dufɛ̃ hɑmkɔ no. Alikɑsi tɑkɔ yom ndɑ dulumkoni yom kpɑɑsi no.
Ammɑ Ikpɛ hɑikusutɛrɛ cɛɑntɛ susu hunutɛrɛ ɑ̀ tɛgbei yom kulu gɑɑ.
Fɑrisi fɔndɔ bɔrɔ fɔ nɑ Yesu ŋmɑɑrɛ ɑ̀ mɑ ŋmɑɑ ndɑ ngɑ. Yesu huro Fɑrisi fɔndɔ bɔrɔ di fuu kunɑ kɑ gɔrɔ ŋmɑɑyom dɔ.
Weibɔrɔ dulumkoni fɔ mo goono wɑngɑrɑ di kunɑ. Kɑ ɑ̀ mɑɑ Yesu goono Fɑrisi fɔndɔ bɔrɔ di fuu kunɑ ko gɔrɔ, ɑ̀ kɑɑndɑ kɔlibɛ kpɑrɛ fɔ kɑ ǹ cii ɑ̀ sɛ ɑlibɑti. Kɔlibɛ di tɔ ndɑ wɑidi.
À cɛ bɑndɑ Yesu cee yom dɔ hɛrɛ. À go hɛ̃. À sinti kɑ Yesu cee yom nyunu ndɑ ngɑ mundi. À go kɑ ǹ hɑɑbu ndɑ ngɑ bɔm hɑmini. À go kɑ ɑ̀ cee yom sumsum kɑ wɑidi di munu ǹ gɑɑ.
Fɑrisi fɔndɔ bɔrɔ di kɑ ɑ̀ nɑ Yesu cɛɛ ŋmɑɑyom dɔ, ɑ̀ di ngɑ di. Cɔfɔ ɑ̀ cii ngɑ bine kunɑ: De bɔrɔ wɔ ɑndebi no, dom ɑ̀ bei weibɔrɔ wɔ kɑ ɑ̀ go kɑ ngɑ hɑmɑ mee no ndɑ wɔ kɑ dimi no. Weibɔrɔ di yɑ dulumkoni no.
Yesu mo tu ɑ̀ sɛ kɑ cii: Simɔ, ɑ gundɑ hɛ fɔ kɑ ɑ cii n sɛ. Simɔ cii: Coobɑɑbɑ, sendi.
Yesu cii: Gɑrɔnyɑ fɔ gundɑ gɑrɔkoni hinkɑ. Bɔrɔ fɔ gundɑ gɑrɔ kɑ ɑ̀ bisɑ jiiri fɔ ndɑ jɛrɛ bɑnɑndi. Bɔrɔ hinkɑntɛ mo ŋmɔne bisɑ hɑndu ndɑ bɑnɑndi.
Ammɑ kɑ ǹ sindɑ hɛ fɔ kɑ bɑnɑ, gɑrɔnyɑ di nɑ gɑrɔ yom yɑɑfɑ ǹ kulu sɛ. Bɔrɔ hinkɑ di kunɑ mee yɑ bɑɑ gɑrɔnyɑ di kɑ bisɑ ɑfɔ?
Simɔ tu kɑ cii: A tɑmmɑ bɔrɔ kɑ ɑ̀ sɛ ɑ̀ nɑ gɑrɔ beeri di yɑɑfɑ no. Yesu cii ɑ̀ sɛ: N lɑsɑbu sɑbɑ.
Cɔfɔ Yesu bɛrɛ weibɔrɔ di dɔ bɛrɛ kɑ cii Simɔ sɛ: N go di weibɔrɔ wɔ? A huro n fuu kunɑ, n mɑnɑ ɑ no hɑri kɑ ɑ cee yom nyunu. Ammɑ wei wɔ nɑ ɑ cee yom nyunu ndɑ ngɑ mundi. À nɑ ɑ cee yom hɑɑbu ndɑ ngɑ bɔm hɑmini.
N mɑnɑ ɑ sumsum ɑmmɑ wei wɔ zɑ ɑ huro ɑ̀ mɑnɑ cɛ ndɑ ɑ cee yom sumsumyom.
N mɑnɑ jii toli ɑ bɔm gɑɑ, ɑmmɑ wei wɔ nɑ wɑidi munu ɑ cee yom gɑɑ.
À sɛ no, ɑ go cii n sɛ: Ǹ nɑ ɑ̀ yɑɑfɑ ndɑ ɑ̀ dulum boobo zɑmɑ ɑ̀ bɑɑkɑsine beeri. Ammɑ bɔrɔ kɑ ǹ nɑ ɑ̀ yɑɑfɑ cɛnɑ, ɑ̀ bɑɑkɑsine cɛnɑ no.
Cɔfɔ Yesu cii weibɔrɔ di sɛ: A nɑ n yɑɑfɑ ndɑ n dulum yom.
Beerem kɑ ǹ go ŋmɑɑ ndɑ Yesu sinti kɑ sendi ngei bine yom kunɑ kɑ cii: Mee nɑ bɔrɔ kpɛ kɑ ɑ̀ go bɔrɔ yɑɑfɑ ndɑ ɑ̀ dulum yom?
Yesu cii weibɔrɔ di sɛ: N nɑɑne nɑ n fɑɑbɑ. Kpei ndɑ lɑɑkɑli kɑne.
Ngɑ di bɑndɑ ɑ̀ kɑɑ tɔ Yesu gɑ wɑngɑrɑ yom kulu ndɑ kpɑɑrɑ yom kulu yɑɑli ko bɑɑru fɛɛ. À gɑ Bɑɑru Hinno wɑɑzu tɛ Ikpɛ kpetɛrɛ bɔm. Coobɑɑbɑize wei cindi hinkɑ di goono ɑ̀ bɑndɑ.
Weibɔrɔ fɔ yom kɑ ǹ du bɑɑni ǹ hɔllɛ yom gɑɑ ndɑ ǹ doori yom gɑɑ mo goono ɑ̀ bɑndɑ. Weibɔrɔ yom di ǹ ŋmɔne ɑfɔ yɑ ci Mɑriɑmɑ kɑ ǹ cii ɑ̀ sɛ Mɑgɑdɑliɑ, weibɔrɔ di kɑ ɑ̀ bɑndɑ hɔllɛ iye hunu.
Yoɑni kɑ ɑ̀ ci Suzɑ wɛndɛ kɑ ɑ̀ go ci Hirodu ŋmɔne yerimɑ mo goono ɑ̀ bɑndɑ. Suzɑnɑ ndɑ ɑfɔ yom mo kɑ ǹ go tɑmtɛrɛ Yesu sɛ ndɑ ngei hɑibɑrikɑ yom mo goono ɑ̀ bɑndɑ.
Jɑmɑ bɑkɑrɑ hunu zɑ wɑngɑrɑ yom kulu ko meigu Yesu dɔ. À nɑ yɑɑse wɔ tɛ kɑ cii:
Dimiize seekɔ fɔ hunu kɑ ngɑ dimiizei see. Sɑɑ kɑ ɑ̀ go see, dimiize fɔ yom kɑm fɔndɔ jɛrɛ gɑɑ. Bisɑkɔ yom go tɑɑmu. Bɛɛnɛ ciro yom mo nɑ ǹ ŋmɑɑ.
Dimiize fɔ yom mo kɑm tondi dɑɑru bɔm. Kɑ ǹ zei ǹ kɔgu zɑmɑ ǹ si du yeeni.
Afɔ yom mo kɑm kɑriji nyɑ yom kunɑ. Ǹ kulu tunu mefɔ ɑmmɑ kɑriji yom nɑ ǹ dii.
Afɔ yom mo kɑm lɑɑbu hinno kunɑ. Ǹ tunu kɑ hɛi ize zɑngu. Kɑ ɑ̀ nɑ hɛ nge yom di cii, ɑ̀ nɑ jinde zɑɑ kɑ cii: Bɔrɔ kɑ ɑ̀ hini kɑ hɑngɑ dɑm kɑ mɑɑ, ɑ̀ mɑ mɑɑ fɑ.
Cɔfɔ ɑ̀ coobɑɑbɑize yom di nɑ ɑ̀ hã bɛ kɑ ɑ̀ ci yɑɑse di feeriji.
Yesu cii: Wom sɛ no, Ikpɛ nɑ ngɑ kpetɛrɛ duje beiyom no. Ammɑ bɔrɔ cindei wɔ yɑɑse kunɑ no ǹ sendi ǹ sɛ zɑmɑ, Gunɑyom gɑɑ ǹ mɑ si di, Mɑɑyom gɑɑ mo ǹ mɑ si fɑhɑm.
Yɑɑse di feeriji neyɑ. Dimiize yɑ ci Ikpɛ Sendɑ.
Wɔ kɑ yom goono fɔndɔ jɛrɛ gɑɑ, ngei yɑ ci beerem kɑ ǹ go mɑɑ Ikpɛ Sendɑ. À bɑndɑ Ibilisi go kɑɑ kɑ Sendɑ kɑɑ ǹ bine yom kunɑ hɑli ǹ mɑ si nɑɑne kɑ du fɑɑbɑ.
Wɔ kɑ yom goono tondi dɑɑrɑ bɔm mo, ngei yɑ ci beerem kɑ, sɑɑ kɑ ǹ mɑɑ Sendɑ ǹ go kɑ ɑ̀ tɑ no ndɑ fɑihã. Ǹ bine sindɑ kɑɑji. Bɑndɑ fɔ gɑnɑkɔ yom no. Suiyom lɔkɑci gɑɑ cɔfɔ ǹ go ye bɑndɑ.
Wɔ kɑ yom goono kɑriji yom kunɑ mo, ngei yɑ ci beerem kɑ ǹ go mɑɑ Ikpɛ Sendɑ. Ammɑ hundi wɔ kɑrihã ndɑ hɑibɑrikɑ yom ndɑ hɑndunyɑ fɑɑriŋmɑɑyom nɑ ǹ dii. Ǹ si bɑrikɑ hɛi kɑ ɑ̀ mɑ tɔ.
Ammɑ wɔ kɑ yom goono lɑɑbu hinno kunɑ, ngei yɑ ci beerem kɑ ǹ gɑ mɑɑ Sendɑ. Ǹ go kɑ ɑ̀ jɛ ngei bine yom kunɑ ihinno cimi ndɑ ɑfɔ. Ǹ go bɑrikɑ hɛi mɑ suuru kunɑ.
Bɔrɔ si kɑ ɑ̀ fitilɑ diiɑndi kɑ gɑɑsu gum ɑ̀ bɔm wɑlɑ kɑ ɑ̀ dɑm dɑɑri cire. Ammɑ fitilɑ dɛcɛyom dɔ no ɑ̀ gɑ ɑ̀ jisi hɑli beerem kɑ ǹ go huro mɑ di ɑ̀ kɑɑri.
Hɛ fɔ kulu kɑ ɑ̀ goono tugɑntɛ ǹ gɑ ɑ̀ kɑɑtɛrɛ. Hɛ kulu kɑ ɑ̀ goono dɑɑbɑntɛ mo ǹ gɑ ɑ̀ bei kɑ jisi tɛrɛkpɑrɛ.
Ngɑ di sɛ, wɑ lɑɑkɑli ndɑ zɑngɑ wom go mɑɑ zɑmɑ bɔrɔ kɑ ɑ̀ gundɑ, ǹ gɑ ɑ̀ no. Bɔrɔ kɑ ɑ̀ sindɑ mo, bɑ bɛ kɑ ɑ̀ go tɑmmɑ ngɑ gundɑ, ǹ gɑ ɑ̀ tɑ ɑ̀ gɑɑ.
Yesu nyɑ ndɑ ɑ̀ cɛɛnɛ yom kɑɑ ɑ̀ dɔ, ɑmmɑ ǹ mɑnɑ hini kɑ mɑɑni ɑ̀ dɔ bɔrɔ bɑyom sɑbu sɛ.
Bɔrɔ fɔ yom cii Yesu sɛ: N nyɑ ndɑ n cɛɛnɛ yom go cɛ tɛrɛ. Ǹ go bɑɑ ngei mɑ di ni.
Yesu bine tu ǹ sɛ kɑ cii: A nyɑ ndɑ ɑ cɛɛnɛ yom, ngei yɑ ci beerem wɔ kɑ ǹ gɑ hɑngɑ dɑm Ikpɛ Sendɑ sɛ. Ǹ go kɑ ɑ̀ dɑm ngei tɛgbei kunɑ mo.
Hɑnu nge yom di gɑme, ɑ̀ kɑɑ tɔ Yesu huro hɑrihi fɔ kunɑ, ngɑ ndɑ ɑ̀ coobɑɑbɑize yom. Cɔfɔ ɑ̀ cii ǹ sɛ: I mɑ kpei buulɑ yɑ hɛrɛ tɛrɛ. Ǹ kpei.
Sɑɑ kɑ ǹ go funu ko kpei, Yesu wɔ go jiibi. Cɔfɔ hɛo futu fɔ tunu buulɑ bɔm. Hɑrihi di go tɔ ndɑ hɑri kɑlɑ ǹ huro kɑtɑru kunɑ.
Coobɑɑbɑize yom mɑɑni Yesu dɔ kɑ ɑ̀ tunɑndi. Ǹ cii: I Jinɑ, i Jinɑ, i go hɑlɑci. Yesu tunu. Cɔfɔ ɑ̀ deeni hɛo di ndɑ buulɑ boosu yom di kɑ ɑ̀ go teeni gɑɑ. Ǹ kɑni, nungu tɛ sɑkɑi.
Yesu bine cii coobɑɑbɑize yom di sɛ: Mɑni wom nɑɑne? Hɑmburu nɑ ǹ dii. Ǹ go mɑmɑci kɑ cii cɛrɛ sɛ: Mee dimi no bɔrɔ kpɛ kɑ ɑ̀ go bɑ hɛo ndɑ buulɑ mei? Ǹ go kɑ ɑ̀ sendi gɑnɑ mo.
Ǹ tɔ yɑ hɛrɛ tɛrɛ Gɑdɑrɑncei lɑɑbu kɑ ɑ̀ gɑ tenji ndɑ Gɑlile lɑɑbu.
Sɑɑ kɑ Yesu zumbu gɑndɑ, wɑngɑrɑ di hɑibɔrɔ fɔ kɑ ɑ̀ gundɑ hɔllɛ yom zɑ jɛyom nɑ ɑ̀ kube. À si jiine dɑm. À si fuu kunɑ ndɑ gɔrɛ kɑlɑ sɑɑrɛ yom kunɑ.
Kɑ ɑ̀ di Yesu ɑ̀ kuwɑ kɑ jɛndɛbiri ɑ̀ jine. À kuwɑ ndɑ jinde beeri kɑ cii: Ifɔ yɑ goono hɛɛ ndɑ ni gɑme, Yesu Ikpɛ kɑ ɑ̀ bɛɛrɛ bisɑ ǹ kulu Ize? A gɑ kɑ n ŋmɑɑrɛ n mɑ si ɑ bɔnɑndi.
Yesu nɑ hɔllɛ di dɑm ɑ̀ mɑ hunu bɔrɔ di bɑndɑ. Zɑ jɛyom no hɔllɛ nɑ ɑ̀ dii. Ǹ nɑ bɔrɔ di bɔ ndɑ nyɔri yom ndɑ seseri yom ko lɑɑkɑli ndɑ. Kɑ ɑ̀ nɑ hɔyom di pɑti, hɔllɛ di nɑ ɑ̀ fum gɑnji kunɑ.
Yesu nɑ ɑ̀ hã kɑ cii, mɛtɛ n mɑɑ? À cii, Jɑmɑ. À cii yɑ zɑmɑ hɔllɛ boobo yɑ goono ɑ̀ bɔm.
Hɔllɛ yom di bine go Yesu ŋmɑɑrɛ tɑkɑkɑ ɑ̀ mɑ si ngei dɑm ngei mɑ kpei guusu kɑ ɑ̀ sindɑ mee kunɑ.
Kpisɔ gɑɑ bɑmbɑtɑ fɔ bine go kurum tondi kuku fɔ bɔm. Hɔllɛ yom di go Yesu ŋmɑɑrɛ ɑ̀ mɑ nɑm ngei sɛ ngei mɑ huro kpisɔ yom di kunɑ. Yesu tu ǹ sɛ.
Hɔllɛ yom di bine hunu bɔrɔ di bɑndɑ kɑ huro kpisɔ yom di kunɑ. Kpisɔ gɑɑ di go pito ko gungure zɑ tondi bɔm kɑ kɑm buulɑ kunɑ. Hɑri nɑ ǹ ŋmɑɑ.
Ǹ kurukɔ yom di hɛ kɑ ɑ̀ tɛ. Ǹ zuuru kɑ kpei bɑɑru deede wɑngɑrɑ kunɑ ndɑ kpɑɑrɑ kɑmbu yom kunɑ.
Beerem hunu kɑ di bɛ kɑ ɑ̀ tɛ. Ǹ kpei Yesu dɔ. Ǹ nɑ bɔrɔ di kɑ ɑ̀ bɑndɑ hɔllɛ yom di hunu gɑru Yesu cee dɔ. À go gɔrɔ ngɑ lɑɑkɑli gɑɑ. Jiine mo go ɑ̀ gɑɑ. Cɔfɔ hɑmburu nɑ ǹ dii.
Beerem kɑ ǹ go di hɛ kɑ ɑ̀ tɛ, ǹ deede ǹ sɛ zɑngɑ ǹ nɑ hɔllɛkpɛ di no bɑɑni.
Cɔfɔ Gɑdɑrɑncei lɑɑbu bɔrɔ kulu nɑ Yesu ŋmɑɑrɛ ɑ̀ mɑ hunu ngei lɑɑbu zɑmɑ hɑmburu yɑ go kɑ ǹ dii kɑlɑ kɑlɑ. Yesu huro hɑrihiɑ kunɑ kɑ bɛrɛ kɑ ye.
Bɔrɔ di kɑ ɑ̀ bɑndɑ hɔllɛ yom di hunu nɑ Yesu ŋmɑɑrɛ ɑ̀ mɑ tu ngɑ mɑ ɑ̀ gɑnɑ. Ammɑ Yesu nɑ ɑ̀ tɑm.
À cii: Kpei fuu. Ǹ mɑ deede hɛ kulu kɑ Ikpɛ tɛ ǹ sɛ. À kpei fuu kɑ fɛɛ wɑngɑrɑ di kulu kunɑ hɛ kulu kɑ Yesu tɛ ngɑ sɛ.
À kɑɑ tɔ kɑ Yesu ye kɑ kɑɑ jɑmɑ di nɑ ɑ̀ kube zɑmɑ ǹ kulu go kɑ ɑ̀ bɑtu no.
Cɔfɔ, bɔrɔ fɔ mo kɑɑ kɑ ɑ̀ mɑɑ Yɑiru, Yuifu yom mɑrgɑ jinɑ nɑ. À sɔmbu Yesu jine ko kɑ ɑ̀ ŋmɑɑrɛ ɑ̀ mɑ kɑɑ ngɑ kpɑɑrɑ.
Koo hundiyo fɔlɔnku no ɑ̀ sɛ kɑ ɑ̀ tɔ zɑngɑ jiiri wei cindi hinkɑ. Ngɑ yɑ bɑ bu. Sɑɑ kɑ Yesu go kpei kpɑɑrɑ di, jɑmɑ di go kɑ ɑ̀ kɑnkɑm.
Weibɔrɔ fɔ mo goono kɑ kuri go dooru ɑ̀ sɛ hɑli jiiri wei cindi hinkɑ. À nɑ ngɑ hɑibɑrikɑ kulu wi lokotoro yom dɔ. Ǹ bɑ ɑfɔ mɑnɑ hini kɑ ɑ̀ no bɑɑni.
À mɑɑni bɑndɑ bɑndɑ kɑ Yesu kpɛ hɑngɑ hɑmɑ. Moo miilɑ fɔ cɔfɔ kuri dooruyom di cɛ.
Cɔfɔ Yesu hã kɑ cii: Mee yɑ nɑ ɑ hɑmɑ? Kɑ bɔrɔ kulu ze, Piɛɛ ndɑ wɔ kɑ yom goono Yesu bɑndɑ cii: I Jinɑ, jɑmɑ yɑ nɑ n koli ko kɑ n kɑnkɑm. N du kɑ hã wɔ kɑ ɑ̀ nɑ n hɑmɑ?
Ammɑ Yesu cii: Bɔrɔ fɔ bine nɑ ɑ hɑmɑ zɑmɑ ɑ bei kɑ dɑbɑri hunu ɑ gɑɑ.
Kɑ weibɔrɔ wɔ di ngɑ si du kɑ tugu, ɑ̀ kɑɑ Yesu dɔ ndɑ gɑsiyom. À sɔmbu ɑ̀ jine kɑ cii jɑmɑ kulu jine sɑbɑbu kɑ ɑ̀ sɛ ngɑ nɑ Yesu hɑmɑ ndɑ zɑngɑ ngɑ du bɑɑni moo miilɑ fɔ.
Yesu cii ɑ̀ sɛ: A koo hundiyo, n lɑɑkɑli mɑ si tunu. N nɑɑne nɑ n no bɑɑni. Kpei ndɑ lɑɑkɑli kɑne.
Kɑ Yesu goono sendi gɑɑ, Yuifu yom mɑrgɑ jinɑ di kpɑɑrɑ bɔrɔ fɔ kɑɑ kɑ cii ɑ̀ sɛ: N koo hundiyɑ bu. N mɑ si Coobɑɑbɑ tɑɑbɑndi.
Ammɑ kɑ Yesu mɑɑ yɑ di ɑ̀ tu ɑ̀ sɛ kɑ cii: Si hɑmburu. N mɑ nɑɑne dee. À kɑɑ du bɑɑni.
Yesu huro fuuɑ kunɑ. À mɑnɑ tu bɔrɔ fɔ kulu mɑ huro kɑlɑ Piɛɛ ndɑ Yɑkɔfu ndɑ Yohɑnnɑ ndɑ koo di bɑɑbɑ ndɑ ɑ̀ nyɑ.
Ǹ kulu go hɛ̃ ko bɛrɛɛ. Cɔfɔ Yesu cii ǹ sɛ: Wɑ si hɛ̃ zɑmɑ ɑ̀ mɑnɑ bu. À go jiibi no.
Cɔfɔ ǹ go Yesu hɑɑru zɑmɑ ǹ bei kɑ ɑ̀ bu no.
Ammɑ Yesu nɑ ǹ kulu kɑɑ tɛrɛ. À nɑ koo di kɑmbɛ dii kɑ cii: Hundiyo, tunu.
Cɔfɔ ɑ̀ hundi ye ɑ̀ gɑɑ. À tunu mɑɑsɑ mɑɑsɑ. Yesu cii ǹ mɑ ɑ̀ no ŋmɑɑri ɑ̀ mɑ ŋmɑɑ.
Hundiyɑ bɑhɛi yom go mɑmɑci ɑmmɑ Yesu nɑ ǹ dɑm ǹ mɑ si cii bɔrɔ fɔ kulu sɛ bɛ kɑ ɑ̀ tɛ.
Yesu nɑ ngɑ coobɑɑbɑize wei cindi hinkɑ di cɛɛ ǹ mɑ meigu. À nɑ ǹ no dɑbɑri ndɑ hini hɔllɛ yom kulu bɔm ndɑ bɑɑni noyom doori yom bɔm.
À nɑ ǹ dɔntɔm ǹ mɑ kpei bɑɑru fɛɛ Ikpɛ kpetɛrɛ bɔm kɑ doorikom yom mo no bɑɑni.
À cii ǹ sɛ mo: Wom mɑ si hɛ fɔ kulu zɑɑ kɑ ɑ̀ ci guziri, bɑ goobu yom, bɑ fɔɔlɔ, bɑ ŋmɑɑri, bɑ nooru. Wom bɑ ɑfɔ mo mɑ si gundɑ kpɛ jinde hinkɑ.
Fuu kulu kɑ wom huro, wom mɑ gɔrɔ ɑ̀ kunɑ kɑlɑ wom tunuyom.
Beerem kulu mo kɑ ǹ si wom yotɛrɛ tɑ sɑɑ kɑ wom kɑɑ ko gɑnɑ nungu di wom mɑ tɛ ǹ sɛ, wom cee si wom kɑmbɛ si zɑmɑ ɑ̀ mɑ tɛ ǹ sɛ sɛdɑ.
Ǹ kpei ko dirɑ kpɑɑrɑ ndɑ kpɑɑrɑ ko Bɑɑru Hinno wɑɑzu tɛ. Ǹ nɑ zɛnjɛkom yom no bɑɑni nungu kulu.
Hirodu mo kɑ ɑ̀ ci lɑɑbu gɑndɑkpɛ mɑɑ bɛ kulu kɑ Yesu go tɛ zɑmɑ bɔrɔ fɔ yom go cii, Yohɑnnɑ no Ikpɛ tunɑndi bukɔei gɑme.
Bɔrɔ fɔ yom mo go cii Eli yɑ hunutɛrɛ. Afɔ yom mo cii, zɑ dom ɑndebi yom ŋmɔne ɑfɔ yɑ tunu.
Hirodu cii: Hɛɛ bine yɑ nɑ Yohɑnnɑ bɔm kɑɑ ɑmmɑ mee no bɔrɔ wɔne kɑ ɑ go mɑɑ ǹ go hɛ yom wɔ cii ɑ̀ gɑɑ? Hirodu go ceeci ngɑ mɑ di ɑ̀.
Kɑ diyɑ yom ye kɑ kɑɑ, ǹ deede Yesu sɛ hɛ kulu kɑ ngei tɛ. Cɔfɔ ɑ̀ nɑ ǹ boi kɑ ye ndei kɑmbu gɑnji kunɑ, kpɑɑrɑ fɔ dɔ kɑ ǹ cii ɑ̀ sɛ Betɑsɑidɑ.
Kɑ jɑmɑ bɑkɑrɑ di bei, ǹ nɑ ɑ̀ gɑnɑ. À bine nɑ ǹ tɑ kɑ Ikpɛ kpetɛrɛ sendi tɛ ǹ sɛ. Beerem mo kɑ ǹ go bɑɑ bɑɑni ɑ̀ nɑ ǹ no bɑɑni.
Weenu sinti ko kɑm. Cɔfɔ coobɑɑbɑize wei cindi hinkɑ di kɑɑ Yesu dɔ kɑ cii ɑ̀ sɛ: Jɑmɑ wɔ tɑm ǹ mɑ kpei kpɑɑrɑ yom kunɑ ndɑ ǹ hundɑntɛ tungɑ yom kunɑ. Nungu yom di ǹ mɑ gɔrɔ kɑ du ŋmɑɑri zɑmɑ nee wɔ gɑnji kunɑ no i goono.
Ammɑ Yesu cii ǹ sɛ: Wom bumbum, wɑ ǹ nɑ ŋmɑɑri ǹ mɑ ŋmɑɑ. Coobɑɑbɑize yom di mo cii: I buuru mɑnɑ bisɑ igu. I ciifi mɑnɑ bisɑ ihinkɑ. Kɑlɑ de i mɑ kpei ŋmɑɑri dei jɑmɑ wɔ kulu sɛ.
Ammɑ jɑmɑ tɔ zɑngɑ hɑibɔrɔ dubu gu. Yesu cii ngɑ coobɑɑbɑize yom sɛ: Wɑ ǹ gɔrɛndi sɛtɛ sɛtɛ, bɔrɔ weigu weigu.
Coobɑɑbɑize yom di tɛ yɑ di, ǹ nɑ ǹ kulu gɔrɛndi.
Yesu nɑ buuru gu di zɑɑ ndɑ ciifi hinkɑ di. A nɑ bɛɛnɛ gunɑ kɑ bɑrikɑ dɑm ǹ gɑɑ. À nɑ ǹ zenji zenji. À nɑ ǹ nɑ ngɑ coobɑɑbɑize yom sɛ ǹ mɑ ǹ fɑrisi jɑmɑ di sɛ.
Ǹ kulu ŋmɑɑ kɑ kungu. Zenje yom kɑ ǹ cindi ǹ nɑ ǹ meigu cilɑ cɛnɑ wei cindi hinkɑ.
À kɑɑ tɔ Yesu gɑ kɑ ɑduwɑ tɛ kɑmbu. À coobɑɑbɑize yom goono ɑ̀ dɔ. À nɑ ǹ hã kɑ cii: Mee no jɑmɑ wɔ go cii hɛɛ dɑ?
Coobɑɑbɑize yom tu ɑ̀ sɛ kɑ cii: Mirɑndikɔ Yohɑnnɑ. Ammɑ bɔrɔ fɔ yom go cii Eli. Afɔ yom mo go cii dom ɑndebi yom ŋmɔne ɑfɔ yɑ tunu bu kunɑ.
Yesu cii ngei mo sɛ: Wom bine, mee no wom cii hɛɛ? Cɔfɔ Piɛɛ tu kɑ cii. Mɛsiyɑ, Ikpɛ ŋmɔne.
Yesu nɑ ǹ dɑm ǹ mɑ si ɑ̀ cii bɔrɔ fɔ kulu sɛ.
À cii mo: Tilɑsi hɛɛ, Adɑmize yɑ tɑɑbi boobo hɑm. Mɑrgɑ hɑikusu yom ndɑ gɑrɑndikɔ jinɑ yom ndɑ Moisi fɔndɑ cooɑndikɔ yom, ǹ mɑ hungu hɛɛ kɑ ɑ wi. Jiribi hinzɑntɛ mɑ Ikpɛ mɑ ɑ tunɑndi.
À cii ǹ kulu sɛ mo: De bɔrɔ fɔ go bɑɑ ngɑ mɑ ɑ gɑnɑ, ɑ̀ mɑ hungu ngɑ bɔm sɛ. À mɑ ngɑ bundu gɑɑrɑntɛ zɑɑ hɑnu kulu kɑ kɑ ɑ gɑnɑ.
Bɔrɔ kulu kɑ ɑ̀ gɑ bɑɑ ngɑ mɑ ngɑ hundi fɑɑbɑ ɑkpɛ gɑ ɑ̀ dɛrɑndi. Ammɑ bɔrɔ kulu kɑ ɑ̀ gɑ ngɑ hundi dɛrɑndi ɑ sɑbu sɛ, ɑkpɛ gɑ ɑ̀ fɑɑbɑ.
Hɑnfɑni fɔ nɑ bɔrɔ sɛ bɑ de ɑ̀ du hɑndunyɑ kulu ɑmmɑ ɑ̀ nɑ ngɑ bɔm dɛrɑndi wɑlɑ ɑ̀ mɑ hɑlɑci?
Bɔrɔ kulu kɑ ɑ̀ gɑ mɑɑ hɑwi ndɑ hɛɛ ndɑ ɑ sendi yom, hɛɛ mo Adɑmize, hɑwi gɑ ɑ dii ndɑ ɑkpɛ. Sɑɑ kɑ ɑ kɑɑ kɑɑ ɑ deizɑ kunɑ ndɑ Bɑɑbɑ ŋmɔne kunɑ ndɑ Ikpɛ dɔntɔneize hɑlɑɑlɑ yom hɑwi gɑ ɑ dii ɑkpɛ sɛ.
Ammɑ cimi nɑ ɑ go cii wom sɛ, bɔrɔ fɔ yom go cɛ nee kɑ ǹ si bu tɑbɑɑ pɑi kɑlɑ ǹ mɑ di Ikpɛ kpetɛrɑ.
À kɑɑ tɔ sendi nge yom di bɑndɑ, zɑngɑ jiribi ɑhɑku sɑrɑ ɑ̀ nɑ Piɛɛ ndɑ Yohɑnnɑ ndɑ Yɑkɔfu boi ngɑ bɑndɑ. À kɑɑru tondi kuku fɔ bɔm kɑ ɑduwɑ tɛ.
Sɑɑ kɑ ɑ̀ go kɑ ɑduwɑ tɛ ɑ̀ moodumɑ tɑkɑri bɛrɛ. À jiine yom mo bɛrɛ kɑ kpɑrɛ tɑi tɑi zɑngɑ bɛɛnɛ nyɑlɑu.
Cɔfɔ bɔrɔ hinkɑ gɑ. Moisi ndɑ Eli nɑ kɑ ǹ gɑ fɑɑji ndɑ Yesu.
Nge yom yɑ hunutɛrɛ deizɑ kunɑ. Ǹ gɑ sendi Yesu bu bɔm kɑ ɑ̀ bɑ tɛ Yerusɑlɛm wɑngɑrɑ.
Ammɑ Piɛɛ ndɑ ɑ̀ bɔrɔ hinkɑntɛ yom mo, dusungu go kɑ ǹ gɑmɑ. Sɑɑ kɑ ǹ moo hɛi ǹ di Yesu deizɑ. Ǹ di bɔrɔ hinkɑ mo kɑ ǹ gɑ cɛ ɑ̀ bɑndɑ.
A kɑɑ tɔ kɑ bɔrɔ hinkɑ di gɑnɑ Yesu dɔ, Piɛɛ cii Yesu sɛ: A Jinɑ, ɑ̀ boori i mɑ gɔrɔ nee. I mɑ bukɑ hinzɑ tɛ, ɑfɔ n sɛ, ɑfɔ Moisi sɛ, ɑfɔ mɑ Eli sɛ. Ammɑ Piɛɛ mɑnɑ fɑhɑm hɛ kɑ ngɑ go cii.
Sɑɑ kɑ ɑ̀ gɑ sendi ngɑ di tɛ nɑ, buru fɔ mɑ kɑɑ kɑ ǹ dɑɑbu. Hɑmburu nɑ ǹ dii kɑ ǹ gɑ huro burɑ kunɑ.
Jinde fɔ bine hunu zɑ buru di kunɑ kɑ cii: Bɔrɔ kpɛ yɑ ci ɑ Ize Binegɑnji. Wɑ hɑngɑ dɑm ɑ̀ sɛ.
Sɑɑ kɑ jinde di cɛ, Yesu ngɑ fɔ nɑ. Coobɑɑbɑize yom di hini ngei mee. Ǹ mɑnɑ deede bɔrɔ fɔ kulu sɛ hɛ kɑ ǹ di hɑnu nge yom di.
À kɑɑ tɔ kɑ mɑ bɑ ǹ gɑ zumbu tondi kuku di bɔm, bɔrɔ boobo kɑɑ kɑ ɑ̀ kube.
Cɔfɔ jɑmɑ di kunɑ hɑibɔrɔ fɔ nɑ jinde zɑɑ kɑ cii: Coobɑɑbɑ, ɑ gɑ kɑ n ŋmɑɑrɛ n mɑ ɑ kɑɑ hɑiwɑsu wɔ gunɑ, zɑmɑ ngɑ hinne no ɑ sɛ.
Gunɑ, hɔllɛ yɑ cini kɑ ɑ̀ dii, mɑɑsɑ mɑɑsɑ ɑ̀ mɑ kɑɑti. Hɔllɑ yɑ cini kɑ ɑ̀ zinji kɑ ɑ̀ fufu hɑli ɑ̀ mee mɑ kufu kɑru. À cini kɑ ɑ̀ guruguzɑndi kɑlɑ dɑcɑti nɑ, ɑ̀ gɑ gɑnɑ ɑ̀ gɑɑ.
À bine nɑ n coobɑɑbɑize yom ŋmɑɑrɛ n mɑ ɑ̀ gɑɑrɛ ɑmmɑ ǹ mɑnɑ hini.
Yesu tu kɑ cii: E zɑmɑni wɔ beerem, wom zɑm kɑ nɑɑnekɔ yom, wom siirekpɛ yom, kɑlɑ sɑɑ fɔ nɑ ɑ bɑ goono ndɑ wom? Kɑlɑ sɑɑ fɔ no ɑ mɑ wom jɛrɛ? N mɑ kɑɑndɑ n koo di nee wɔ.
Ammɑ kɑ ɑ̀ go mɑɑni ndɑ koo di, cɔfɔ hɔllɛ di nɑ ɑ̀ zeeri kpɛɛnɛ kɑ ɑ̀ fufu ifutu futu. Ammɑ Yesu deeni hɔllɛ di gɑɑ. À nɑ koo di no bɑɑni kɑ ɑ̀ yeti ɑ̀ bɑɑbɑ sɛ.
Ǹ kulu mɑmɑci ndɑ Ikpɛ dɑbɑri bɛɛrɛkpɛ. Ǹ kulu go mɑmɑci ndɑ hɛ kulu kɑ Yesu go tɛ. Yesu cii ngɑ coobɑɑbɑize yom di sɛ:
Wom wɔ, wom mɑ sendi yom wɔ dii ɑ̀ mɑ boori zɑmɑ hɛɛ Adɑmize, ǹ bɑ kɑ ɑ dɑm beerem kɑmbɛ.
Ammɑ coobɑɑbɑize yom di mɑnɑ fɑhɑm ndɑ sendi di. À gɑ tugɑntɛ ǹ sɛ hɑli ǹ mɑnɑ hini kɑ ɑ̀ zɑɑ. Ǹ gɑ hɑmburu mɑ ndɑ ǹ mɑ Yesu hã sendi di.
Kɑkɔ wɔne mo tunu coobɑɑbɑize yom di gɑme, ǹ mɑ bei ǹ kunɑ wɔ kɑ ɑ̀ beeri ndɑ bɔrɔ kulu.
Ammɑ zɑ kɑ Yesu go kɑ ǹ bine yom lɑsɑbu bei, ɑ̀ nɑ kɑɑ fɔ zɑɑ kɑ ɑ̀ cɛɑndi ngɑ jɛrɛ gɑɑ.
À bine cii ǹ sɛ: Bɔrɔ kulu kɑ ɑ̀ gɑ koo cɛnɑ zɑngɑ wɔne tɑ ɑ mɑɑ gɑɑ, ɑkpɛ go kɑ ɑ tɑ. Bɔrɔ kulu kɑ ɑ̀ gɑ kɑ ɑ tɑ, ɑ̀ gɑ wɔ kɑ ɑ̀ nɑ ɑ dɔntɔm tɑ. Wom kunɑ bɔrɔ kɑ ɑ̀ cɛnɑ ndɑ wom kulu, ɑkpɛ yɑ ci ibeeri.
Cɔfɔ Yohɑnnɑ mɑ tu kɑ cii: A Jinɑ, i di bɔrɔ fɔ kɑ ɑ̀ gɑ hɔllɛ yom gɑɑrɛ ndɑ n mɑɑ. I bine hungu ndɑ ɑ̀ sɛ zɑmɑ ɑ̀ si kɑ i gɑnɑ.
Yesu bine cii ɑ̀ sɛ: Wɑ si hungu ndɑ ɑ̀ sɛ, zɑmɑ bɔrɔ kɑ ɑ̀ si gɑɑbɑ ndɑ i yom, i sɛ no ɑ̀ goono.
À kɑɑ tɔ lɔkɑci bɑ tɔ kɑ ǹ mɑ Yesu sombu bɛɛnɛ. Lɔkɑci ngɑ di Yesu nɑ ngɑ bumbum guuri zɑɑ ngɑ mɑ kpei Yerusɑlɛm.
À jinɑ kɑ bɔrɔ fɔ yom sɑmbɑ. Kɑ ǹ go kpei ǹ huro Sɑmɑriɑncɛ yom kpɑɑrɑ fɔ kunɑ kɑ zumbuyom dɔ hinsɑ ɑ̀ sɛ.
Ammɑ kpɑɑrɑ di beerem mɑnɑ Yesu tɑ zɑmɑ ǹ bei Yerusɑlɛm wɑngɑrɑ no ɑ̀ nɑ guuri zɑɑ ngɑ mɑ kpei.
Kɑ ɑ̀ coobɑɑbɑize yom di yɑ di, Yɑkɔfu ndɑ Yohɑnnɑ cii: Kpe, n bɑɑ i mɑ cii nini mɑ zumbu zɑ bɛɛnɛ kɑ ǹ ŋmɑɑ bɑ, zɑngɑ Eli tɛ?
Ammɑ Yesu bɛrɛ coobɑɑbɑize yom di dɔ hɛrɛ kɑ ǹ kɔnkɔm. A cii: Wom si bei biyɑ kɑ ɑ̀ dimi no wom bɑrɑ.
Hɛɛ Adɑmize, yɑ nɑ kɑɑ kɑ iburɑdɑm yom hundi yom hɑlɑci ɑmmɑ kɑ ǹ fɑɑbɑ. À gɑɑ no ǹ kpei kpɑɑrɑ ŋmɑni fɔ kunɑ.
À kɑɑ tɔ kɑ ǹ go kpei fɔndɔ bɔm, bɔrɔ fɔ cii ɑ̀ sɛ: Kpe, ɑ gɑ n gɑnɑ nungu kɑ n go kpei kulu.
Yesu cii ɑ̀ sɛ: Kɑɑbi yom gundɑ guusu yom. Bɛɛnɛ ciro yom mo gundɑ gɔrɛ dɔ. Ammɑ hɛɛ Adɑmize, ɑ sindɑ nungu kɑ ɑ mɑ ɑ bɔm dɛcɛ.
Yesu cii ɑfɔ mɑ sɛ: A gɑnɑ. Ammɑ ngɑ mɑ cii: Kpe, tu ɑ sɛ jinɑ yɑ kpei kɑ ɑ bɑɑbɑ fiji.
Yesu cii ɑ̀ sɛ: Nɑm bukɔ yom mɑ ngei bukɔ yom fiji. Ammɑ ni wɔ, n mɑ kpei kɑ Ikpɛ kpetɛrɛ bɑɑru fɛɛ.
Afɔ mɑ cii: A gɑ n gɑnɑ Kpe, ɑmmɑ n mɑ tu ɑ sɛ jinɑ yɑ beerem kɑ ǹ goono ɑ fuu kunɑ too.
Yesu cii ɑ̀ sɛ: Bɔrɔ kulu kɑ ɑ̀ nɑ ngɑ kɑmbɛ dɛcɛ hɑukumbu gɑɑ kɑ zogu kɑ bɑndɑ gunɑ, ɑkpɛ si tɔ Ikpɛ kpetɛrɛ sɛ.
Nge yom di bɑndɑ, Kpe nɑ bɔrɔ weiye suubɑ kpɛɛnɛ. À nɑ ǹ dɔntɔm ngɑ jine. À nɑ ǹ dɔntɔm ihinkɑ hinkɑ wɑngɑrɑ yom kulu kunɑ ndɑ nungu yom kulu kɑ ngɑ bumbum bɑ kɑɑ.
À cii ǹ sɛ: Fɑri wiyom bɑ gumo ɑmmɑ gbeiteeri yom si bɑ. Ngɑ di sɛ, wɑ Hemɑrukpɛ ŋmɑɑrɛ ɑ̀ mɑ ngɑ gbeiteeri yom sɑmbɑ ngɑ hemɑru kunɑ.
Wɑ kpei. Gunɑ, ɑ gɑ wom dɔntɔm nɑ zɑngɑ feejiize yom sɑgɑli yom bindi bindi.
Wom mɑ si bɑ zɑlifɔntɔ zɑɑ, bɑ fɔɔlɔ, bɑ tɑɑmu yom. Fɔndɔ bɔm mo wom mɑ si bɔrɔ fɔ kulu fɔɔ.
Ammɑ hundi kɑ ɑ̀ kunɑ wom hurɑ wom mɑ cii: Bɑɑni mɑ gɔrɔ hundi wɔ kunɑ.
De bɑɑniize fɔ goono nungu di wom bɑɑni di kɑɑ zumbu ɑ̀ gɑɑ. De ɑ̀ nɑ ci yɑ mɑ, wom bɑɑni mɑ ye wom gɑɑ.
Wɑ gɔrɔ hundi fɔlɔnku kunɑ kɑ ŋmɑɑ kɑ hɑm hɛ kulu kɑ hundi di bɔrɔ yom nɑ wom no. Gbeiteeri himɑ ɑ̀ mɑ du ngɑ bɑnɑndi. Wom mɑ si hundi hundi tɛ.
Kpɑɑrɑ kɑ ɑ̀ kunɑ wom hurɑ mɑ, de beerem go wom tɑ, wom mɑ ŋmɑɑ bɛ kɑ ǹ kɑɑndɑ wom sɛ.
Wom mɑ doorikom yom kɑ ǹ goono no bɑɑni. Wom mɑ cii ǹ sɛ: Ikpɛ kpetɛrɛ mɑɑni wom gɑɑ.
Ammɑ kpɑɑrɑ kɑ ɑ̀ kunɑ wom huro, de beerem si wom tɑ, wom mɑ kpei ɑ̀ sɔɔrɔ yom bɔm.
Wom mɑ cii: Bɑ wom kpɑɑrɑ kuso kɑ ɑ̀ dɑɑbu i cee yom gɑɑ, i go kɑ ɑ̀ kɔkɔbɛ wom gɑɑ, zɑngɑ i cee si, i kɑmbɛ si. Ammɑ wom mɑ wɔne bei mɑ, Ikpɛ kpetɛrɛ mɑɑni wom gɑɑ.
A gɑ cii wom sɛ, hɑnu ngɑ di Sodum kpɑɑrɑ ciiti tɛ dɑɑmɑ kɑ bisɑ kpɑɑrɑ ngɑ di ŋmɔne.
Kɑito ni, Kɔlɑzim kpɑɑrɑ. Kɑito ni, Betɑsɑidɑ kpɑɑrɑ. Dɑbɑri gbei yom kɑ ǹ tɛ wom kunɑ, de ǹ nɑ ǹ tɛ Tiru wɑngɑrɑ ndɑ Sidom wɑngɑrɑ, dɑm ɑ̀ si jɛ ǹ mɑ tuubi kɑ soojiine dɑm kɑ gɔrɔ boosu kunɑ.
Ammɑ ciiti hɑnu bine Tiru ndɑ Sidom ciiti tɛ dɑɑmɑ kɑ bisɑ wom.
Ni mɑ Kɑpɛnɑum kpɑɑrɑ kɑ ǹ nɑ n bɛɛrɑndi hɑli bɛɛnɛ, ǹ gɑ n cɛnɑndi hɑli ciyomɑ.
Bɔrɔ kɑ ɑ̀ go hɑngɑ dɑm wom sɛ, ɑ̀ go hɑngɑ dɑm ɑ sɛ. Bɔrɔ kɑ ɑ̀ go hungu wom, ɑ̀ go hungu hɛɛ. Bɔrɔ kɑ ɑ̀ go hungu hɛɛ, ɑ̀ go hungu wɔ kɑ ɑ̀ nɑ ɑ dɔntɔm.
Bɔrɔ weiye di ye kɑ kɑɑ ndɑ binekɑɑne kɑ cii: Kpe, bɑ hɔllɛ yom bumbum nɑ bɔm yeti gɑndɑ i sɛ n mɑɑ gɑɑ.
Yesu cii ǹ sɛ: A di Setɑm go kɑm zɑ bɛɛnɛ zɑngɑ bɛɛnɛ nyɑlɑu.
Gunɑ, ɑ nɑ wom no hini wom mɑ gondi yom ndɑ dem yom tɑɑmu. Wom mɑ hini Ibɛrɛ, ɑ̀ dɑbɑri kulu bɔm. Hɛ fɔ kulu si wom mɛrɛ.
Ndɑ ɑ̀ kulu wom mɑ si fɑihɑ̀ ndɑ kɑ hɔllɛ yom gɑ bɔm yeti gɑndɑ wom sɛ, ɑmmɑ wom mɑ fɑihã zɑmɑ ǹ nɑ wom mɑɑ yom hɑntum bɛɛnɛ kunɑ.
Lɔkɑci ngɑ di kunɑ Yesu fɑihã Biyɑ Hɑlɑɑlɑ kunɑ. À cii: E Bɑɑbɑ, ɑ gɑ kɑ n sɑɑbu, ni kɑ n ci bɛɛnɛ ndɑ gɑndɑ Kpe. N nɑ hɛ yom wɔ tugu hɑikusu yom ndɑ fɑhɑmkpɛ yom sɛ. N nɑ ǹ kɑɑtɛrɛ kɑɑ cɛnɑ yom sɛ. Oò Bɑɑbɑ, ngɑ di yɑ kɑɑni n sɛ.
A Bɑɑbɑ yɑ nɑ bɛ kulu dɑm ɑ kɑmbɛ. Bɔrɔ fɔ kulu si bei mee yɑ ci Ize kɑlɑ de Bɑɑbɑ. Bɔrɔ fɔ kulu si bei mee yɑ ci Bɑɑbɑ kɑlɑ de Ize ndɑ bɔrɔ kɑ ɑ̀ sɛ hɛɛ Adɑmize, ɑ go bɑɑ yɑ ɑ̀ kɑɑtɛrɛ.
Yesu bɛrɛ ngɑ coobɑɑbɑize yom dɔ hɛrɛ kɑmbu kɑ cii ǹ sɛ: Binekɑɑnekpɛ yom yɑ ci beerem kɑ ǹ moo yom go di bɛ kɑ wom gɑ di.
A go cii wom sɛ ɑndebi boobo ndɑ hɑndunyɑ kpe bɑɑbɑ gɑ bɑɑ ngei mɑ di bɛ yom kɑ wom go di wɔ, ǹ bine mɑnɑ di ei. Ǹ go bɑɑ mɑ ngei mɑ mɑɑ hɛ yom ko wom go mɑɑ wɔ, ǹ bine mɑnɑ mɑɑ rei.
Cɔfɔ Moisi fɔndɑ beikɔ fɔ tunu kɑ ɑ̀ sui. A cii: Coobɑɑbɑ, ifɔ nɑ yɑ tɛ kɑ hundi kɑ ɑ̀ si beeni tubu dɑ?
Yesu bine cii ɑ̀ sɛ: Ifɔ no ǹ hɑntum Moisi fɔndɑ tirɑ kunɑ? Ifɔ nɑ n gɑ coo?
A tu kɑ cii: N mɑ bɑɑ n Kpe, n ŋmɔne Ikpɛ ndɑ n bine kulu ndɑ n hundi kulu ndɑ n gɑɑbi kulu ndɑ n lɑsɑbu kulu. N mɑ bɑɑ n gɔrɔkɑsine mo zɑngɑ n bɔm.
Yesu cii ɑ̀ sɛ: N tuyom boori. N mɑ tɛ yɑ di, n kɑɑ hunɑ.
Ammɑ kɑ ɑ̀ gɑ bɑɑ ngɑ mɑ ngɑ bɔm cɛɑndi susu, ɑ̀ cii Yesu sɛ: Mee yɑ ci ɑ gɔrɔkɑsine?
Yesu tu kɑ cii: Bɔrɔ fɔ zumbu zɑ Yerusɑlɛm kɑ kpei Yeriko. À kɑm zee futu yom kɑmbɛ. Ǹ nɑ ɑ̀ kɑɑ kɔnu kɑ ɑ̀ mɛrɛ mɛrɛ. Ǹ bisɑ kɑ ɑ̀ nɑm. À si bukɔ, ɑ̀ si bɑhunɑ.
Yɑɑliyom gɑɑ bine, gɑrɑndikɔ fɔ mo nɑ fɔndɑ gɑnɑ kɑ zuli. Kɑ ɑ̀ di bɔrɔ di cɔfɔ ɑ̀ cɛsu kɑ bisɑ.
Lefi bɔrɔ fɔ mɑ tɔ nodi. Kɑ ɑ̀ di ɑ̀, ngɑ mo cɛsu kɑ bisɑ.
Ammɑ Sɑmɑriɑncɛ fɔ nɑ fɔndɔ di gɑnɑ kɑ tɔ ɑ̀ dɔ. Kɑ ɑ̀ di ɑ̀, cɔfɔ sisibi nɑ ɑ̀ dii kɑlɑ kɑlɑ.
À mɑɑni kɑ jii ndɑ dufɛ̃ dɑm nungu yom kɑ ɑ̀ mɛrɛ gɑɑ kɑ ǹ didiji. À nɑ ɑ̀ dɛcɛ ngɑ memunu bɔm kɑ kpeindɑ yɑ yom zumbuyom dɔ kɑ ɑ̀ sɑjo.
Mo bo, ɑ̀ nɑ dinɑri wɔkɔkɔize hinkɑ kɑɑ kɑ no fuukpɛ di sɛ. À cii: N mɑ ɑ̀ sɑjo. Hɛ kulu kɑ n gɑ wi, ɑ̀ bɑndɑ ɑ gɑ ɑ̀ bɑnɑ n sɛ sɑɑ kɑ ɑ ye kɑ kɑɑ.
Bɔrɔ hinzɑ wɔ kunɑ, mee no n go tɑmmɑ ngɑ yɑ ci bɔrɔ kɑ ɑ̀ kɑm zee yom di kɑmbɛ gɔrɔkɑsine?
Moisi fɔndɑ beikɔ di tu kɑ cii: Bɔrɔ di kɑ ɑ̀ nɑ suuji tɛ. Cɔfɔ Yesu cii ɑ sɛ: Kpei, ni mo n mɑ tɛ yɑ di.
Ǹ goono fɔndɔ bɔm ko kpei. À kɑɑ tɔ Yesu huro kpɑɑrɑ fɔ kunɑ. Cɔfɔ weibɔrɔ fɔ kɑ ɑ̀ mɑɑ Mɑɑtɑ, ɑ̀ nɑ ɑ̀ kubeni ngɑ fuu kunɑ.
Mɑɑtɑ gundɑ cɛɛnɛ fɔ mɑ kɑ ǹ cii ɑ̀ sɛ Mɑriɑmɑ.A gɑ gɔrɔ gɑndɑ Yesu jine kɑ hɑngɑ dɑm ɑ̀ sendɑ sɛ.
Ammɑ Mɑɑtɑ wɔ fuu kunɑ gbei ŋmɑni ŋmɑni yɑ nɑ ɑ̀ lɑɑkɑli zɑɑ. Mɑɑtɑ bine kɑɑ Yesu dɔ kɑ cii: Kpe, n bɑ si bɑ ndɑ kɑ ɑ cɛɛnɛ wɔ nɑ ɑ nɑm ɑ fɔlɔnku yɑ yɑrɛ tɛ? N mɑ cii ɑ̀ sɛ, ɑ̀ mɑ ɑ gɑɑ.
Yesu bine tu ɑ̀ sɛ kɑ cii: Mɑɑtɑ, Mɑɑtɑ n gɑ kɑ n lɑɑkɑli tunɑndi kɑ kɑ n bɔm bitɑndi ndɑ hɛ bɑɑbɑ.
Ammɑ hɛ fɔlɔnku hinne yɑ ci tilɑsi. Mɑriɑmɑ bine nɑ ihinno suubɑ wɔ kɑ ǹ si ɑ̀ tɑ ɑ̀ gɑɑ.
À kɑɑ tɔ Yesu goono nungu fɔ ko kɑ ɑduwɑ tɛ. Sɑɑ kɑ ɑ̀ beeni, ɑ̀ coobɑɑbɑize yom ŋmɔne ɑfɔ cii ɑ̀ sɛ: Kpe, n mɑ i cɛbɛ ɑduwɑ tɛyom zɑngɑ Yohɑnnɑ nɑ ngɑ coobɑɑbɑize yom cɛbɛ.
Yesu cii ǹ sɛ: Sɑɑ kɑ wom gɑ kɑ ɑduwɑ tɛ, wom mɑ cii: I Bɑɑbɑ, ni kɑ n goono bɛɛnɛ, n mɑɑ mɑ ci hɑlɑɑlɑ. N kpetɛrɛ mɑ kɑɑ. N binebɑɑ mɑ tɛ hɑndunyɑ zɑngɑ ɑ̀ go tɛ bɛɛnɛ.
N mɑ i no i ŋmɑɑri mɑ kɑ ɑ̀ bo.
N mɑ i yɑɑfɑ ndɑ i dulum yom zɑmɑ i yom mo bɔrɔ kulu kɑ ɑ̀ nɑ tɑɑli tɛ i sɛ, i gɑ kɑ ɑ̀ yɑɑfɑ. N mɑ si kpeindɑ i yom suiyom dɔ ɑmmɑ n mɑ i kɔm Ilɑlɔ kɑmbɛ.
À cii ǹ sɛ kpɛɛnɛ: Wom kunɑ, mee yɑ ci bɔrɔ kɑ ɑ̀ gundɑ kpɑɑsi kɑ ɑ̀ mɑ kpei ɑ̀ dɔ ciini bindi. À kɑɑ cii ɑ̀ sɛ: Kpɑɑsi, n mɑ ɑ gɑrɔ buuru hinzɑ.
A kpɑɑsi fɔ yɑ hunu zɑ nɑɑru kɑ kɑɑ ɑ dɔ, ŋmɑɑri fɔ mɑ kulu si ɑ sɛ.
Cɔfɔ bɔrɔ kɑ ɑ̀ goono fuu kunɑ di, ɑ̀ gɑ tu ngɑ kpɑɑsi di sɛ kɑ cii: N mɑ si ɑ tɑɑbɑndi. A nɑ ɑ fuu dɑɑbu kɔ. Hɛɛ ndɑ ɑ koo yom go kɑni. A si hini kɑ tunu kɑ ɑ̀ no n sɛ.
Yesu cii: A go cii wom sɛ ɑ̀ si tunu kɑ ɑ̀ nɑ ɑ̀ sɛ bɑ kɑ ɑ̀ ci ɑ̀ kpɑɑsi. Kɑnkɑmi di sɑbu sɛ ɑ̀ mɑ tunu kɑ ɑ̀ no bɛ kulu kɑ ɑ̀ gɑ bɑɑ.
Hɛɛ wɔ ɑ̀ go cii wom sɛ: Wo ŋmɑɑrɛ, ǹ kɑɑ wom nɑ. Wo ceeci, wom kɑɑ du. Wɑ kobi, ǹ kɑɑ feeri wom sɛ.
Bɔrɔ kulu kɑ ɑ̀ go ŋmɑɑrɛ, ǹ gɑ ɑ̀ no. Bɔrɔ kɑ ɑ̀ go ceeci mo, ɑ kɑɑ du. Bɔrɔ kɑ ɑ̀ go kobi mo, ǹ kɑɑ feeri ɑ̀ se.
Wom kunɑ, bɑɑbɑ fɔ yɑ gɑ ngɑ koo no tondi de ɑ̀ nɑ ɑ̀ ŋmɑɑrɛ buuru? Wɑlɑ de ɑ̀ nɑ ɑ̀ ŋmɑɑrɛ ciifi ɑ̀ gɑ ɑ̀ no gondi?
De koo di nɑ ɑ̀ ŋmɑɑrɛ gunguri ɑ̀ gɑ ɑ̀ no dem?
Bine, wom kɑ wom ci bɔrɔ lɑlɔ yom, wom ŋmɑɑni kɑ hɛ hinno no wom koo yom sɛ. Yɑ mo no wom Bɑɑbɑ kɑ ɑ̀ goono bɛɛnɛ, beerem kɑ ǹ go kɑ ɑ̀ ŋmɑɑrɛ Biyɑ Hɑlɑɑlɑ, ɑ̀ gɑ ǹ no ndɑ.
Yesu go hɔllɛ bɛbɛ fɔ gɑɑrɛ. À kɑɑ tɔ, sɑɑ kɑ hɔllɛ di gɑ hunu, bɛbɛ di go sendi. Jɑmɑ di mɑmɑci ndɑ.
Ammɑ ǹ kunɑ ɑfɔ yom cii Bezɑbulɑ hɔllɛ yom kpe nɑ ɑ̀ gɑ hɔllɛ yom gɑɑrɛ ndɑ.
Afɔ yom mo, kɑ ɑ̀ bubure sɛ ǹ nɑ ɑ̀ hã bɛɛnɛ ɑlɑmu.
Ammɑ ngɑ wɔ, zɑ kɑ ɑ̀ go kɑ ǹ lɑsɑbu yom bei, ɑ̀ cii ǹ sɛ: Kpetɛrɛ kulu kɑ ɑ̀ gɑɑbɑ ndɑ ngɑ bɔm kɑ fee ihinkɑ, ǹ gɑ ɑ̀ hɑlɑci. Fuu mɑ kɑ ɑ̀ gɑɑbɑ ndɑ ngɑ bɔm, fuu di kɑm no.
De bine Setɑm mɑ gɑɑbɑ ndɑ ngɑ bɔm, mɛtɛ nɑ ɑ̀ kpetɛrɛ tɛ kɑ cɛ? Wom go cii ndɑ Bezɑbulɑ dɑbɑri no ɑ gɑ hɔllɛ yom gɑɑrɛ.
Ammɑ hɛɛ wɔ, de Bezɑbulɑ dɑbɑri nɑ ɑ go hɔllɛ yom gɑɑrɛ ndɑ, wom ŋmɔne ize yom wɔ hɛ fɔ no ǹ gɑ kɑ ǹ gɑɑrɛ ndɑ? À sɛ no, ǹ kɑɑ tɛ wom ciitikɔ yom.
Ammɑ de Ikpɛ kɑmbeize dɑbɑri gɑɑ no ɑ gɑ hɔllɛ yom gɑɑrɛ, siikɑ si Ikpɛ kpetɛrɛ tɔ wom dɔ.
Sɑɑ kɑ bɑliji nɑ wɑngu sɔlu kɑ kɑ ngɑ hundi bɑtu, ɑ̀ hɑibɑrikɑ yom gundɑ kpɛsɛrɛ.
Ammɑ kɑ bɑliji fɔ kɑɑ kɑ ɑ̀ bisɑ ɑ̀ gɑɑbi ɑ̀ gɑ ɑ̀ zeeri kɑ ɑ̀ wɑngu jiinei kɑɑ ɑ̀ gɑɑ, wɑngu jiinei kɑ ɑ̀ gɑ kɑ ǹ kɑɑbɑ tɛ. Hɛ kɑ ɑ̀ gundɑ ɑ̀ gɑ ɑ̀ kuu kɑ ɑ̀ kulu fɑrisi.
Bɔrɔ kɑ ɑ̀ si ɑ bɑndɑ, ɑkpɛ gɑ gɑɑbɑ ndɑ hɛɛ. Bɔrɔ kɑ ɑ̀ si meigu ndɑ hɛɛ mo, ɑkpɛ yɑ seekɔ nɑ.
Sɑɑ kɑ hɔllɛ hunu bɔrɔ fɔ bɑndɑ, nungu kɔgɔ yom nɑ ɑ̀ go dirɑ ko hulonzom dɔ ceeci, ɑmmɑ ɑ̀ si du ɑ̀. Cɔfɔ ɑ̀ go cii: A fuu kɑ ɑ̀ kunɑ ɑ hunu no, ɑ kɑɑ ye.
Sɑɑ kɑ hɔllɛ di ye fuu di kunɑ ɑ̀ gɑ gɑru ǹ nɑ ɑ̀ hɑɑbu kɑ ɑ̀ booriɑndi.
À bine kpei hɔllɛ iye kpɛɛnɛ zɑɑ ngɑ bɑndɑ. Ngei wɔ hɑnyɑ fute bisɑ ɑ̀ ŋmɔne. Ǹ kɑɑ huro kɑ gɔrɔ nodi. Bɔrɔ ngɑ di kɔkɔrɑ jɑɑsɑ ɑ̀ sintine goonoyom.
À kɑɑ tɔ kɑ Yesu gɑ sendi nge yom di tɛ, weibɔrɔ fɔ jɑmɑ di bindi bindi nɑ jinde zɑɑ kɑ cii ɑ̀ sɛ: Binekɑɑnekpɛ yɑ ci bɔrɔ kɑ ɑ̀ gunde nɑ n jɛrɛ ndɑ fɑfɑ kɑ n nɑni.
Yesu bine cii: Awo. Binekɑɑnekpɛ yom yɑ ci beerem kɑ ǹ go hɑngɑ dɑm Ikpɛ sendi sɛ ko kɑ ɑ̀ gɑnɑ.
Sɑɑ kɑ jɑmɑ go meigu ko Yesu kɑnkɑm, ɑ̀ sinti kɑ cii: Zɑmɑni wɔ bɔrɔ lɑlɔ yom, ǹ gɑ kɑ ɑlɑmu hã. Ikpɛ bine si zɑmɑni wɔ no ɑlɑmu ŋmɑni fɔ kɑlɑ ɑndebi Yonɑsi ɑlɑmu.
Zɑngɑ Yɑnɑsi ci Ninife bɔrɔ yom sɛ ɑlɑmu, yɑ nɑ hɛɛ mo Adɑmize, ɑ tɛ zɑmɑni wɔ sɛ ɑlɑmu.
Weenukɑne sɛ kɑmbɛŋmɑɑ hɛrɛ weibɔrɔ gɑndɑkpɛ fɔ kɑɑ tunu ciiti hɑnu hine ndɑ zɑmɑni wɔ bɔrɔ yom kɑ ǹ ciiti kɑ zeeri. Zɑ hɑndunyɑ mee yom no ɑ̀ kɑɑ mɑɑ Sɑlomɔ hɑikusutɛrɛ. Gunɑ, bɔrɔ fɔ gɑ, kɑ ɑ̀ bisɑ Sɑlomɔ.
Ninife bɔrɔ yom kɑɑ tunu ciiti hɑnu hine ndɑ zɑmɑni wɔ bɔrɔ yom kɑ ǹ ciiti kɑ zeeri zɑmɑ ǹ tuubi Yɑnɑsi bɑɑru fɛɛyom gɑɑ. Gunɑ, Bɔrɔ fɔ gɑ kɑ ɑ̀ bisɑ Yɑnɑsi.
Bɔrɔ si kɑ ɑ̀ fitilɑ diiɑndi kɑ ɑ̀ tugu, wɑlɑ kɑ gɑɑsu gum ɑ̀ bɔm. Ammɑ fitilɑ dɛcɛyom dɔ no ɑ̀ gɑ ɑ̀ jisi hɑli beerem kɑ ǹ go huro, ǹ mɑ du kɑ di ɑ̀ kɑɑri.
Moo goono no zɑngɑ fitilɑ gɑɑhɑm gɑɑ. Ngɑ di sɛ de n moo go boori, n gɑɑhɑm mɑ kulu tɔ ndɑ kɑɑri noyɑ. Ammɑ de n mɑɑ ci ilɑlɔ, n gɑɑhɑm mɑ tɔ ndɑ kube noyɑ.
Ngɑ di sɛ, n mɑ lɑɑkɑli kɑɑri kɑ ɑ̀ goono n kunɑ ɑ̀ mɑ si tɛ kube.
Bine, de n gɑɑhɑm sukutum kulu tɔ ndɑ kɑɑri kɑ ɑ̀ sindɑ kube bɑ nungu fɔ, ɑ̀ kulu hɑɑgɑ zɑngɑ sɑɑ kɑ fitilɑ gɑ kɑ n nɑ ngɑ kɑɑri gɑɑ.
Kɑ Yesu gɑ sendi Fɑrisi fɔndɔ bɔrɔ fɔ nɑ ɑ̀ cɛɛ ɑ̀ mɑ zɑɑri ŋmɑɑri ŋmɑɑ ngɑ kpɑɑrɑ. Yesu hurɑ kɑ gɔrɔ ŋmɑɑrɑ dɔ.
Kɑ Fɑrisi fɔndɔ bɔrɔ di Yesu mɑnɑ ngɑ kɑmbɛ yom nyunu jinɑ ɑlɑɑdɑ bɔm kɑ du kɑ ŋmɑɑ, mɑmɑci nɑ ɑ̀ dii.
Ammɑ Kpe cii ɑ̀ sɛ: Wom wɔ Fɑrisi fɔndɔ bɔrɔ yom, gulɑize bɑndɑ ndɑ combu bɑndɑ nɑ, wom gɑ nyunu. Ammɑ kunɑ kunɑ wom tɔ ndɑ zeetɛrɛ guuri ndɑ hɑnyɑ fute.
Sɑmu yom, wɔ kɑ ɑ̀ nɑ bɑndɑ tɛ ɑ̀ mɑnɑ kunɑ mɑ tɛ nɑ?
Ammɑ bɛ kɑ ɑ̀ goono wom sɛ, wom mɑ ɑ̀ sɑrɑɑ. Ngɑ di gɑɑ, hɛ yom kulu hinne wom sɛ.
Ammɑ kɑito wom, Fɑrisi fɔndɔ bɔrɔ yom zɑmɑ wom gɑ tuuri kɑmisikpɛ zɑkɑ kɑɑ ndɑ gɑnji tuuri ndɑ feekɔsu kulu. Wom bine gɑ sɑɑle kɑɑ ciiti ndɑ Ikpɛ bɑɑkɑsine gɑɑ. Nge yom yɑ himɑ wom mɑ tɛ dɑm, ɑmmɑ wom mɑ si zɑkɑ di mɑ nɑm.
Kɑito wom, Fɑrisi fɔndɔ bɔrɔ yom, zɑmɑ jine gɔrɛ dɔ bɛɛrɛkpɛ nɑ wom gɑ bɑɑ Yuifu yom mɑrgɑ fuu yom kunɑ. Wom go bɑɑ jɑmɑ mɑ wom fɔɔ bɑtumɑ kunɑ.
Kɑito wom, Moisi fɔndɑ cooɑndikɔ yom ndɑ Fɑrisi fɔndɔ bɔrɔ yom, zɑmɑ wom goono no zɑngɑ sɑɑrɛ mɛnɑntɛ yom. Beerem go dirɑ ǹ bɔm, ǹ si bei.
Cɔfɔ Moisi fɔndɑ beikɔ fɔ tu ɑ̀ sɛ kɑ cii: Coobɑɑbɑ, hɛ yom wɔ ciiyom gɑɑ n go kɑ i woo no.
Yesu bine cii: Kɑito wom mo Moisi fɔndɑ beikɔ yom. Wom go beerem jɛɛjɛ jɛrɔ beeri ɑmmɑ wom wɔ, bɑ wom kɑmbeize fɔ si lɑmbɑ jɛrɔ yom gɑɑ.
Kɑito wom, zɑmɑ wom go ɑndebi yom sɑɑrɛ yom cini, nge yom kɑ wom cɛɛ yom wi.
Sɛdɑ no wom go tɛ yɑ. Wom go tu mo wom cɛɛ yom gbei gɑɑ zɑmɑ ngei wɔ nɑ ɑndebi yom wi. Wom mo, wom go kɑ ǹ sɑɑrɛ yom cini.
À sɛ no Ikpɛ hɑikusutɛrɛ mo cii: A kɑɑ ɑndebi yom ndɑ diyɑ yom dɔntɔm ǹ dɔ. Ǹ gɑ ɑfɔ yom wi, ǹ gɑ ɑfɔ yom mo guruguzɑndi.
Andebi yom kulu kɑ ǹ kuri munu, zɑ hɑndunyɑ sinjiyom, ɑ̀ bɑnɑndi mɑ kɑm zɑmɑni wɔne ize yom bɔm.
Kuri wɔ hunu zɑ Abɛli kɑlɑ Zɑkɑri kɑ ǹ nɑ ɑ̀ wi gɑrɑndi bɑndɑ tɑndɑ dɔ ndɑ Nungu Hɑlɑɑlɑ gɑme. Cimi no ɑ go cii wom sɛ, zɑmɑni wɔne ize yom, ǹ kuri bɑnɑndi kɑɑ kɑm wom bɔm.
Kɑito wom, Moisi fɔndɑ beikɔ yom zɑmɑ wom nɑ beire lɑntɑnɑize zɑɑ. Wom bumbum mɑnɑ huro. Beerem mo kɑ ǹ bɑ hurɑ, wom nɑ ǹ gɑnji.
Sɑɑ kɑ Yesu go hɛ nge yom di cii ǹ sɛ no, Moisi fɔndɑ cooɑndikɔ yom ndɑ Fɑrisi fɔndɔ bɔrɔ yom, ǹ bine sinti kɑ tɔ kɑlɑ kɑlɑ. Ǹ sinti kɑ ɑ̀ mee hã hɛ boobo bɔm.
Ǹ go tɛ zɑngɑ kuse ɑ̀ sɛ. Ǹ gɑ ceeci ngei mɑ ɑ̀ dii ndɑ sendi kɑ ɑ̀ hunu ɑ̀ mee hɑli ǹ mɑ ɑ̀ tɔnyɑ.
Sɑɑ di no jɑmɑ bɑkɑrɑ gɑ meigu kɑlɑ ǹ go cɛrɛ tɑɑmu. Yesu sinti kɑ cii ngɑ coobɑɑbɑize yom sɛ jinɑ: Wom mɑ lɑɑkɑli ndɑ Fɑrisi fɔndɔ bɔrɔ yom buuru kɑsɑmi kɑ ɑ̀ ci munɑficitɛrɛ.
Hɛ kulu kɑ ɑ̀ goono tugɑntɛ ǹ gɑ ɑ̀ kɑɑtɛrɛ. Hɛ kulu kɑ ɑ̀ goono dɑɑbɑntɛ ǹ gɑ ɑ̀ feeri.
À sɛ no, bɛ kulu kɑ wom cii kube kunɑ, ǹ kɑɑ mɑɑ ngɑ di kɑɑri kunɑ. Hɛ kɑ wom ciine hɑngɑ kunɑ mo fuu kunɑ, ǹ gɑ ɑ̀ fɛɛ fuu yom yɔlɔ yom bɔm.
Ammɑ ɑ go cii wom sɛ ɑ kpɑɑsi yom, wɑ si hɑmburu gɑɑhɑm wikɔ yom. Gɑɑhɑm wiyom di bɑndɑ ǹ si hini kɑ hɛ fɔ kulu tɛ kpɛɛnɛ.
Ammɑ ɑ wom kɑɑbɑɑru, wɔ kɑ wom mɑ hɑmburu. Wom mɑ hɑmburu wɔ kɑ sɑɑ kɑ ɑ̀ wi, ɑ̀ bɑndɑ ɑ̀ gundɑ dɑbɑri kɑ wom cetu nini kunɑ, nungu kɑ ǹ go bɑnyɑ futu yom bɔnɑndi. Cimi nɑ ɑ gɑ cii wom sɛ, wom mɑ hɑmburu ngɑ.
Ǹ cini bulɑngɑ ciro gu neerɑ dɑlɑ hinkɑ. À nɑ ci cimi nɑ bɑ? Ammɑ ǹ kunɑ bɑ ɑfɔ si kɑ Ikpɛ dinigɑ.
Wom wɔ, bɑ wom bɔm hɑmini, ǹ nɑ ǹ kulu kɑbu. Ngɑ di sɛ wom mɑ si hɑmburu. Wom bisɑ bulɑngɑ ciro bɑɑbɑ.
Ammɑ ɑ go cii wom sɛ, bɔrɔ kulu kɑ ɑ̀ go cii ngɑ yɑ ɑ ŋmɔne nɑ iburɑdɑm yom jine, hɛɛ Adɑmize mo, ɑ kɑɑ cii ɑkpɛ yɑ ɑ ŋmɔne no Ikpɛ dɔntɔneize yom jine.
Ammɑ bɔrɔ kulu kɑ ɑ̀ go kɑ ɑ ze iburɑdɑm yom jine, ɑ gɑ ɑkpɛ ze Ikpɛ dɔntɔneize yom jine.
Bɔrɔ kulu mo kɑ ɑ̀ go sendi kɑ hungu hɛɛ Adɑmize, ǹ gɑ ɑ̀ yɑɑfɑ ndɑ. Ammɑ bɔrɔ kulu kɑ ɑ̀ gɑ sendi yɑmu kɑ Biyɑ Hɑlɑɑlɑ cɛnɑndi, ǹ si ɑ̀ yɑɑfɑ ndɑ pɑi.
Ammɑ sɑɑ kɑ ǹ kɑɑndɑ wom Yuifu yom mɑrgɑ fuu yom jine ndɑ gɑɑbikoni yom jine ndɑ hinikpɛ yom jine, wom mɑ si dirigo ndɑ zɑngɑ wom kɑɑ tu kɑ yeti wɑlɑ ndɑ hɛ kɑ wom kɑɑ cii.
Lɔkɑci di bumbum kunɑ Biyɑ Hɑlɑɑlɑ kɑɑ wom cɛbɛ hɛ kɑ ɑ̀ himɑ wom mɑ cii.
Cɔfɔ jɑmɑ di bindi kunɑ bɔrɔ fɔ cii ɑ̀ sɛ: Coobɑɑbɑ, cii ɑ bɛɛrɛ sɛ ɑ̀ mɑ tubu fɑrisi ndɑ hɛɛ.
Ammɑ Yesu cii ɑ̀ sɛ: E bɔrɔ kpɛ, mee yɑ nɑ ɑ jisi yɑ tɛ wom ciitikɔ kɑ wom fɑrisime yom tɛ wom sɛ?
Yesu cii ǹ sɛ mo: Wɑ lɑɑkɑli. Wɑ fee ndɑ bɑɑyom futu zɑmɑ bɔrɔ hundi si kɔrɔgɔ ɑ̀ hɑibɑrikɑ bɑyom gɑɑ.
À nɑ yɑɑse wɔne mo tɛ ǹ sɛ kɑ cii: Hɑibɑrikɑntɛ fɔ fɑri yom kɑɑndɑ ɑ̀ sɛ liibɑ boobo.
Cɔfɔ ɑ̀ sendi ngɑ bine kunɑ kɑ cii: Ifɔ yɑ tɛ? A sindɑ nungu kɑ ɑ̀ kunɑ ɑ mɑ ɑ fɑri bɑrikɑ kulu wɔ meigu.
À bine cii: To. Wɔne no ɑ tɛ. A gɑ ɑ boo yom bɔgu no kɑ ibeeri beeri yom cini. Ǹ kunɑ no ɑ gɑ ɑ fɑri bɑrikɑ kulu ndɑ ɑ hɑibɑrikɑ meigu.
Sɑɑ di gɑɑ, yɑ cii ɑ bɔm sɛ, ɑ hundi hɑibɑrikɑ boobo goono ɑ sɛ jisɑntɛ jiiri boobo ŋmɔne. Yɑ hulonzom. Yɑ ŋmɑɑ. Yɑ hɑm. Yɑ fɑihã.
Ammɑ Ikpɛ cii ɑ̀ sɛ: Sɑmu, ciini wɔ ǹ gɑ n hundi zɑɑ. Hɛ yom di kɑ n sɔlu, mee sɛ no ǹ kɑɑ goono?
Zɑngɑ ɑ̀ bɑrɑ noyɑ bɔrɔ kɑ ɑ̀ go hɑibɑrikɑ meigu ngɑ bɔm sɛ, Ikpɛ jine no ɑkpɛ si ci hɑibɑrikɑntɛ.
Cɔfɔ Yesu cii ngɑ coobɑɑbɑize yom sɛ: A sɛ no ɑ go cii wom sɛ, wɑ si kɑrihã wom hundi yom sɛ ndɑ hɛ kɑ wom kɑɑ ŋmɑɑ wɑlɑ wom gɑɑhɑm yom sɛ ndɑ hɛ kɑ wom dɑm.
Hundi bisɑ ŋmɑɑri. Gɑɑhɑm mo bisɑ jiine kɑ dɑm.
Wom mɑ gɑɑrugɑɑru yom gunɑ. Ǹ si dumɑ. Ǹ si wi. Ǹ bine sindɑ jisiri, ǹ sindɑ boo. Ikpɛ bine go kɑ ǹ ŋmɑɑrɑndi. Hɑli yɑ mɑ wom, wom kɑ wom bɛɛrɛ bisɑ ciro.
Wom kunɑ mee no ɑ̀ kɑrihã kunɑ ɑ̀ hini kɑ kɑmbɛ kɑru fɔ tɔntɔnu ngɑ kuyom gɑɑ?
Ngɑ di sɛ, zɑ kɑ wom si hini bɑ hɛ fɔ pitici, ifɔ sɛ wom go kɑrihã ndɑ cindɑ?
Wom mɑ gunɑ zɑngɑ boosi yom go beeri. Ǹ si gbei tɛ. Ǹ si silli tɛ. Ammɑ ɑ go cii wom sɛ bɑ Sɑlomɔ ɑ̀ deizɑ kulu kunɑ ɑ̀ mɑnɑ tɑɑlɑm zɑngɑ ǹ kunɑ ɑfɔ.
Ammɑ Ikpɛ go subu tɑɑlɑm zɑngɑ yɑ di, subu kɑ ɑ̀ goono gɑnji kunɑ hunkunɑ kɑ subɑ ǹ gɑ ɑ̀ tɔnu. Hɑli yɑ mɑ wom nɑɑne cɛnɑkpɛ yom ɑ̀ si kɑɑ jiine dɑm wom gɑɑ no?
Wom wɔ, wom mɑ si ceeci hɛ kɑ wom mɑ ŋmɑɑ wɑlɑ hɛ kɑ wom mɑ hɑm. Wom mɑ si kɑrihã ndɑ.
Hɛ nge yom di kulu no hɑndunyɑ dimi kulu gɑ ceeci. Wom Bɑɑbɑ bine bei wom gundɑ hɛ nge yom di murɑdu.
Ammɑ wom mɑ Ikpɛ kpetɛrɛ ceeci. Ikpɛ kɑɑ hɛ nge yom di kulu tɔntɔnu wom sɛ.
Kuru cɛnɑ, n mɑ si hɑmburu zɑmɑ ɑ̀ kɑɑni wom Bɑɑbɑ sɛ ɑ̀ mɑ wom nɑ kpetɛrɛ.
Wɑ hɛ kɑ wom gundɑ neerɑ kɑ sɑrɑɑ. Wom mɑ zɑlifɔntɔ yom tɛ wom bɔm sɛ kɑ ǹ si zeeni, hɑizici no bɛɛnɛ kunɑ kɑ ɑ̀ si zobu. Bɛɛnɛ kunɑ no ǹ goono, nungu kɑ zee si mɑɑni. Nɑnɑbɑnu mo si ɑ̀ sɑrɑ.
Nungu kɑ wom hɑizici goono, nungu di no wom bine mo goono.
Wom kunɑcendi yom mɑ goono wom cɛntɛ yom gɑɑ. Wom fitilɑ yom mo dii.
Wom bumbum mo, wom mɑ himɑ bɔrɔ yom kɑ ǹ gɑ kɑ ngei kpe bɑtu ɑ̀ mɑ kɑɑ zɑ hije dɔ. Sɑɑ kɑ ɑ̀ kɑɑ kɑɑ kɑɑ kobi, ǹ mɑ feeri ɑ̀ sɛ ndɑ wɑɑsi.
Binekɑɑnekpɛ yom yɑ ci tɑm yom kɑ sɑɑ kɑ ǹ kpeɑ kɑɑ, ɑ̀ gɑ ǹ gɑru ǹ gɑ bɑtu. Cimi nɑ ɑ gɑ cii wom sɛ, ɑ̀ gɑ ngɑ kunɑcendi hɔ kɑ tɑm yom gɔrɛndi ŋmɑɑri dɔ. À kɑɑ tɑmtɛrɛ ǹ sɛ.
Ciini bindi bɑtuyom hinkɑntɛ wɑlɑ bɑtuyom hinzɑntɛ gɑɑ, de ɑ̀ gɑ kɑɑ kɑ ǹ gɑru yɑ di, tɑm nge yom di yɑ ci binekɑɑnekpɛ yom.
Ammɑ wom mɑ wɔne bei, de hundikpɛ bei lɔkɑci kɑ zee kɑɑ, dɑm ɑ̀ gɑ ɑ̀ bɑtu. À si nɑm ɑ̀ mɑ ngɑ fuu funu.
Ngɑ di sɛ wom mo, wɑ sɔlu. Lɔkɑci kɑ ɑ̀ gɑɑ wom si tɑmmɑ no hɛɛ Adɑmize, ɑ gɑ kɑɑ.
Cɔfɔ Piɛɛ cii ɑ̀ sɛ: Kpe, i sɛ no n go yɑɑse wɔ tɛ dee wɑlɑ ǹ kulu sɛ?
Kpe cii: Tɑ. Mee yɑ ci bɑndɑbɔrɔ nɑɑnekpɛ ndɑ lɑɑkɑlɑntɛ? Ngɑ no ɑ̀ kpe nɑ ɑ̀ jisi kɑ ngɑ tɑm yom kulu dɑm ɑ̀ kɑmbɛ ɑ̀ mɑ ǹ nɑ ǹ ŋmɑɑri lɔkɑci kɑ ɑ̀ himɑ.
Binekɑɑnekpɛ no tɑm ngɑ di kɑ sɑɑ kɑ ɑ̀ kpeɑ kɑɑ, ɑ̀ gɑ ɑ̀ gɑru ɑ̀ mo tɛ yɑ di.
Cimi no ɑ gɑ cii wom sɛ, ɑ̀ gɑ ngɑ hɑibɑrikɑ kulu dɑm ɑ̀ kɑmbɛ.
Ammɑ de tɑm wɔ go cii ngɑ bine kunɑ ɑ̀ kpe wɔ si kɑɑ tɑmbɑ, cɔfɔ ɑ̀ sinti kɑ bɑnyɑ yom di ndɑ kɔngɔ yom di kɑru. À gɑ ŋmɑɑ ko hɑm kɑ bugu.
Tɑm ngɑ di, ɑ̀ kpeɑ kɑɑ kɑɑ no hɑnu kɑ ɑ̀ si bɑtu, lɔkɑci kɑ ɑ̀ si bei. À kpeɑ gɑ ɑ̀ dumbu ihinkɑ kɑ ɑ̀ bɑ dɑm zɑm kɑ nɑɑne ize yom bɑndɑ.
Tɑm wɔ go kɑ ngɑ kpeɑ binebɑɑ bei ɑmmɑ ɑ̀ mɑnɑ sɔlu. À mɑnɑ tɛ mo zɑngɑ kpeɑ binebɑɑ goono ndɑ. À gɑɑ no, ǹ gɑ ɑ̀ bulɑɑlɑ ce boobo.
Bɔrɔ kɑ ɑ̀ mɑnɑ bei mo, kɑ ɑ̀ go bɛ yom tɛ kɑ ǹ tɔ goobu, ǹ gɑ ɑ̀ bulɑɑlɑ, ɑ̀ ce si bɑ. Bɔrɔ kulu kɑ ǹ nɑ ɑ̀ no iboobo, ǹ gɑ iboobo dɛcɛ ɑ̀ bɔm. Bɔrɔ kulu mo kɑ ǹ nɑ iboobo tɑlifi ɑ̀ gɑɑ, ǹ dɛcɛ ɑ̀ bɔm kɑ tɔntɔnu.
A kɑɑ no yɑ nini furu hɑndunyɑ bɔm. A bɑɑ yɑ ǹ jinɑ kɑ nini di funsu.
A gundɑ mirɑndiyom fɔ kɑ ǹ mɑ ɑ mirɑndi ndɑ. A goono kɑnkɑmi kunɑ mo hɑli ǹ gɑ ɑ̀ tɔnɑndi.
Wom mɑ si tɑmmɑ ɑ kɑɑ bɑɑni dɑm hɑndunyɑ bɔm no. A go cii wom sɛ, ɑ kɑɑ no kɑ feefee dɑm.
Zɑ mɑɑsɑ bɔrɔ gu kɑ ǹ goono fuu fɔ, ǹ kɑɑ fee. Ihinzɑ kɑɑ gɑɑbɑ ndɑ ihinkɑ. Ihinkɑ kɑɑ gɑɑbɑ ndɑ ihinzɑ.
Bɑɑbɑ kɑɑ gɑɑbɑ ndɑ koo hɑibɔrɔ. Koo hɑibɔrɔ kɑɑ gɑɑbɑ ndɑ bɑɑbɑ. Nyɑ kɑɑ gɑɑbɑ ndɑ koo hundiyo. Koo hundiyo kɑɑ gɑɑbɑ ndɑ nyɑ. Kunye nyɑ kɑɑ gɑɑbɑ ndɑ ngɑ hɑnzure. Koo wɛndɛ kɑɑ gɑɑbɑ ndɑ ngɑ hɑnzure weibɔrɔ.
Yesu cii jɑmɑ di mɑ sɛ: Sɑɑ kɑ wom go di buru tunu weenukɑne, ndɑ wɑɑsi wom cini cii hɑri go kɑɑ. À kɑɑ mo.
Sɑɑ kɑ wom mɑɑ weenukɑne sɛ kɑmbɛŋmɑɑ hɛrɛ hɛo go funsu wom cini cii, kɔndi kɑɑ tɛ. À tɛ mo.
Munɑfici yom, wom go gɑndɑ ndɑ bɛɛnɛ tɑkɑri yom bei kɑ kɑɑ cɛrɛ. Ifɔ sɛ no wom si hini kɑ lɔkɑci wɔ mo bei kɑ ɑ̀ kɑɑ cɛrɛ?
Ifɔ sɛ mo no wom bumbum, wom si ciiti ndɑ bɛ kɑ ɑ̀ sɑbɑ?
Sɑɑ kɑ n gɑ kpei ciitikɔ dɔ n zojikɑri bɑndɑ, fɔndɑ bɔm no n mɑ guruje kɑ n bɔm kɑɑ ɑ̀ kɑmbɛ. À mɑ si tɛ ɑ̀ mɑ du kɑ kpeindɑ ni ciitikɔ jine, ciitikɔɑ mɑ mɑ n dɑm dogɑri kɑmbɛ, dogɑri di mɑ n dɑm kɑsu.
A go cii n sɛ kɑ n si hunu nodi pɑi kɑlɑ de n nɑ ɑ̀ kulu bɑnɑ, bɑ tɑngɑ si cindi.
Lɔkɑci ngɑ di bɔrɔ fɔ yom goono nodi kɑ deede Yesu sɛ hɛ kɑ ɑ̀ tɛ Gɑlile lɑɑbu bɔrɔ yom sɛ. Ǹ cii Pilɑtu dɑm ǹ mɑ ǹ wi kɑ ǹ kuri meigu ndɑ ǹ gɑrɑndi yom kuri.
Yesu bine tu ǹ sɛ kɑ cii: Wom tɑmmɑ Gɑlile bɔrɔ nge yom di ci dulumkoni yom kɑ bisɑ Gɑlile bɔrɔ kulu zɑmɑ ǹ tɑɑbi zɑngɑ yɑ di?
A go cii wom sɛ, ɑwo. Ammɑ de wom mɑnɑ tuubi, wom kulu kɑɑ hɑlɑci zɑngɑ yɑ di.
Wɑlɑ wom tɑmmɑ bɔrɔ wei cindi ɑhɑku wɔ kɑ ǹ bɔm Silowe jidɑmbisɑ kɑm kɑ ǹ wi, ngei yɑ ci dulumkoni yom kɑ bisɑ Yerusɑlɛm bɔrɔ kulu?
A go cii wom sɛ, ɑwo ɑmmɑ de wom mɑnɑ tuubi wom kulu kɑɑ hɑlɑci zɑngɑ yɑ.
Yesu nɑ yɑɑse wɔ mo tɛ kɑ cii: Bɔrɔ fɔ gundɑ jee nyɑ kɑ ɑ̀ tilɑm ngɑ lɛzɛ̃ lɑmbu kunɑ. À bine kɑɑ kɑ ize ceeci ɑ̀ gɑɑ. Ammɑ ɑ̀ mɑnɑ du.
Cɔfɔ ɑ̀ cii lɛzɛ̃ lɑmbu hɑrifɑrɑ sɛ: Gunɑ, jiiri hinzɑ noyɑ kɑ ɑ go kɑɑ kɑ ize ceeci jee nyɑ wɔ gɑɑ. A si du. N mɑ ɑ̀ dumbu. Ifɔ sɛ ɑ̀ goono gɑndɑ wɔ gɑɑ kɔnu bɔm?
Lɛzɛ̃ lɑmbu hɑrifɑrɑ tu ɑ̀ sɛ kɑ cii: Kpe, ɑ̀ nɑm jinɑ jiiri wɔ, ɑ gɑ ɑ̀ fɑnsi kɑ hundi kɑ tɑɑci dɑm.
Hɑnibɑ ɑ̀ kɑɑ hɛi. De ɑ̀ mɑnɑ hɛi n mɑ ɑ̀ dumbu.
Hulonzom hɑnu fɔ hine nɑ Yesu gɑ cooɑndi Yuifu yom mɑrgɑ fuu yom ŋmɔne ɑfɔ kunɑ.
Cɔfɔ weibɔrɔ fɔ goono nungu di kɑ ɑ̀ gundɑ hɔllɛ. À gɑ weibɔrɔ di zɛnjɑndi ɑ̀ tɔ jiiri wei cindi ɑhɑku. À gɑɑhɑm goono kunkunɑntɛ. À si hini kɑ tunu ngɑ bɔm gɑɑ bɑ cɛnɑ.
Kɑ Yesu di ɑ̀, cɔfɔ ɑ̀ nɑ ɑ̀ cɛɛ kɑ cii ɑ̀ sɛ: Wei wɔ, ǹ nɑ n kɑɑ zɛnjɛ wɔ kunɑ.
Cɔfɔ Yesu nɑ ngɑ kɑmbɛ yom dɛcɛ ɑ̀ bɔm. Mɑɑsɑ mɑɑsɑ ɑ̀ tunu kɑ sɛllɛ. À gɑ kɑ Ikpɛ sɑɑbu.
Yuifu yom mɑrgɑ fuu hɑikusu di bine tɔ ndɑ kɑ Yesu nɑ wei di nɑ bɑɑni hulonzom hɑnu hine. À cii jɑmɑ di sɛ: Jiribi idu goono ɑ̀ hɑlɑli bɔrɔ mɑ gbei tɛ. À sɛ nɑ hɑnu nge yom di wom mɑ kɑɑ kɑ du bɑɑni, ɑmmɑ ɑ̀ mɑnɑ ci hulɑnzom hɑnu hine.
Kpe mo tu ɑ̀ sɛ kɑ cii: Munɑfici yom, wom ŋmɔne ɑfɔ fɔ si cini kɑ ngɑ hɑu wɑlɑ ngɑ fɑrikɑ feeri tɑlɑlɑ dɔ kɑ kpeindɑ kɑ ɑ̀ hɑngɑndi hulɑnzom hɑnu hine bɑ?
Bɔrɔ wɔ bine kɑ ɑ̀ ci Abulɛmɑ koo weibɔrɔ kɑ Setɑm nɑ ɑ̀ hɔ ɑ̀ jiiri wei cindi ɑhɑku noyɑ, ɑ̀ himɑ ǹ mɑ ɑ̀ kɑɑ hɔyom wɔ kunɑ hulonzom hɑnu hine. À nɑ ci cimi no bɑ?
Kɑ Yesu nɑ sendi ngɑ di cii, hɑwi nɑ ɑ̀ zojikɑri yom kulu dii. Jɑmɑ kulu fɑihã ndɑ hɛ deizɑkpɛ yom kɑ Yesu gɑ tɛ.
Cɔfɔ Yesu cii: Ifɔ no Ikpɛ kpetɛrɛ himɑ? Hɛ fɔ nɑ ɑ gɑ ɑ̀ himɑndi ndɑ?
À himɑ nɑ zɑngɑ mutɑru yɑzi dimi fɔ mogure kɑ bɔrɔ nɑ ɑ̀ zɑɑ kɑ dumɑ ngɑ lɑmbu kunɑ. À beeri kɑ tɛ tuuri nyɑ bɑmbɑtɑ. Bɛɛnɛ ciro yom go gɔrɔ ɑ̀ kɑmbɛ yom bɔm.
Yesu cii kpɛɛnɛ: Hɛ fɔ no ɑ gɑ Ikpɛ kpetɛrɛ himɑndi ndɑ?
À himɑ no zɑngɑ buuru kɑsɑmi kɑ weibɔrɔ zɑɑ kɑ dɑm buuru hɑmini zɑkɑ mee hinzɑ kunɑ kɑlɑ ɑ̀ kulu tunu.
Yesu nɑ ngɑ diro tɛ kɑ kpei Yerusɑlɛm wɑngɑrɑ. Fɔndɔ di bɔm ɑ̀ nɑ wɑngɑrɑ yom ndɑ kpɑɑrɑ yom tɑɑru kɑ cooɑndi.
Cɔfɔ bɔrɔ fɔ cii ɑ̀ sɛ: Kpe, beerem kɑ ǹ gɑ du fɑɑbɑ, ǹ mɑnɑ bɑ nɑ?
Ammɑ Yesu cii ǹ sɛ: Wom mɑ guruje kɑ huro ndɑ mee kɑnkɑmɑntɛ. A gɑ cii wom sɛ, iboobo kɑɑ ceeci ngei mɑ huro, ɑmmɑ ǹ si hini.
Sɑɑ kɑ hundikpɛ tunu kɑ ngɑ gɑmbu dɑɑbu, wom mɑ wom goono tɛrɛ. Sɑɑ di nɑ wom sinti kɑ gɑmbuɑ kɑru kɑ cii: Kpe, Kpe feeri i sɛ. Ngɑ mɑ kɑɑ tu wom sɛ kɑ cii: A si wom bei. A si bei nungu kɑ ɑ̀ bɔrɔ yom nɑ wom.
À gɑɑ nɑ, wom bɑ cii: I ŋmɑɑ, i hɑm n jine. N cooɑndi mɑ i sɔɔrɔ yom bɔm.
Cɔfɔ hundikpɛɑ kɑɑ cii: A gɑ cii wom sɛ, ɑ si bei nungu kɑ ɑ̀ bɔrɔ yom nɑ wom. Wɑ gɑnɑ ɑ sɛ, wom kulu hɛ lɑlɔ gbeiteeri yom.
Wom kɑɑ hɛ̃. Wom kɑɑ hinje kɑɑmɑ mɑ sɑɑ kɑ wom kɑɑ di Abulɛmɑ ndɑ Isɑɑkɑ ndɑ Yɑkɔfu ndɑ ɑndebi yom kulu goono Ikpɛ kpetɛrɛ kunɑ, ɑmmɑ tɛrɛ nɑ ǹ nɑ wom furu.
Beerem kɑɑ hunu weenuhune ndɑ weenukɑne ndɑ weenuhune sɛ kɑmbɛwo bɛrɛ ndɑ weenuhune sɛ kɑmbɛŋmɑɑ bɛrɛ kɑ gɔrɔ Ikpɛ kpetɛrɛ kunɑ.
Gunɑ, kɔkɔrɔ bɑndɑ bɔrɔ yom goono kɑ ǹ kɑɑ ci sintine bɔrɔ yom. Sintine bɔrɔ yom mo goono kɑ ǹ kɑɑ ci kɔkɔrɔ bɑndɑ bɔrɔ yom.
Hɑnu ngɑ di mo Fɑrisi fɔndɔ bɔrɔ fɔ yom kɑɑ cii ɑ̀ sɛ: N bɔm cendi kɑ hunu nee zɑmɑ Hirodu go bɑɑ ngɑ mɑ n wi.
Yesu bine cii ǹ sɛ: Wɑ kpei cii cɛmbɛrɛkpɛ di sɛ, gunɑ hunkunɑ ndɑ subɑ ɑ go hɔllɛ yom gɑɑrɛ. A go bɑɑni no. Jiribi hinzɑntɛ yɑ ɑ bɑtɑ tɔnɑndi.
Ammɑ kɑlɑ de hunkunɑ ndɑ subɑ ndɑ subɑsi mo yɑ dirɑ zɑmɑ ɑ̀ si himɑ ɑndebi mɑ bu kɑlɑ Yerusɑlɛm wɑngɑrɑ kunɑ.
E Yerusɑlɛm, Yerusɑlɛm, n gɑ ɑndebi yom wi. N gɑ beerem kɑ Ikpɛ nɑ ǹ dɔntɔm n dɔ cetu ndɑ tondi. Ce mɛrɛjɛ no ɑ bɑɑ yɑ n ŋmɔne ize yom meigu zɑngɑ gɔrɔngɔ nyɑ cini kɑ ngɑ ize yom meigu ngɑ fɑtɑ yom cire. Ammɑ wom mɑnɑ tu.
Gunɑ, ǹ kɑɑ wom fuu nɑm kɔnu. Cimi no ɑ go cii wom sɛ, wom si di hɛɛ pɑi kɑlɑ ɑ̀ mɑ tɔ wom mɑ cii: Bɑrikɑkpɛ no bɔrɔ kɑ ɑ̀ go kɑɑ Kpe mɑɑ gɑɑ.
A kɑɑ tɔ hulonzom hɑnu fɔ bine Yesu huro Fɑrisi fɔndɔ bɔrɔ yom hɑikusu yom ŋmɔne ɑfɔ fuu kunɑ kɑ ŋmɑɑ. Ǹ go kɑ ɑ̀ gunɑ gunɑ.
Cɔfɔ bɔrɔ fɔ goono ɑ̀ jine kɑ ɑ̀ gundɑ yeeni funsi.
Yesu bine sendi Moisi fɔndɑ beikɔ yom sɛ ndɑ Fɑrisi fɔndɔ bɔrɔ yom sɛ. A cii: A hɑlɑli ǹ mɑ bɑɑni no hulonzom hɑnu bine dee?
Ammɑ ǹ dɛnjɛ. Yesu nɑ kɑmbɛ dɑm kɑ doorikom dii kɑ ɑ̀ no bɑɑni. Bine, ɑ̀ nɑ ɑ̀ tɑm.
Cɔfɔ ɑ̀ cii ǹ sɛ: Wom kunɑ, mee no de ɑ̀ fɑrikɑ wɑlɑ ɑ̀ hɑu kɑm guusu kunɑ hulonzom hɑnu hine ɑ̀ si ɑ̀ kɑɑ mɑɑsɑ mɑɑsɑ?
Ǹ mɑnɑ hini kɑ hɛ fɔ kulu tu sendi ngɑ di bɔm.
Yesu nɑ yɑɑse tɛ jɑmɑ di sɛ kɑ ɑ̀ di zɑngɑ ǹ go suubɑ kɑ gɔrɔ jine gɔrɛ dɔ bɛɛrɛkpɛ bɔm ŋmɑɑrɑ dɔ.
À cii ǹ sɛ: Sɑɑ kɑ bɔrɔ gɑ n cɛɛ hije buci dɔ n mɑ si gɔrɔ jine gɔrɛ dɔ bɛɛrɛkpɛ bɔm. Hɑnibɑ beerem kɑ ǹ cɛɛ kunɑ bɔrɔ fɔ goono kɑ ɑ̀ bɛɛrɛ bisɑ n ŋmɔne.
Bɔrɔ kɑ ɑ̀ nɑ wom cɛɛ, ni ndɑ ɑkpɛ, ɑ̀ mɑ si kɑɑ kɑ cii: Bɔrɔ kpɛ no citɑ. Hɑwi gɑ n dii ndɑ n mɑ kpei gɔrɔ bɑndɑ.
Ammɑ sɑɑ kɑ ǹ nɑ n cɛɛ ndɑ ŋmɑɑri, n mɑ kpei gɔrɔ bɑndɑ. Bɔrɔ kɑ ɑ̀ nɑ n cɛɛ sɑɑ kɑ ɑ̀ kɑɑ ɑ̀ mɑ cii n sɛ: Kpɑɑsi, kɑɑru bɛɛnɛ kɑ tɔntɔnu. Ngɑ di bɛɛrɛ tɛ n sɛ beerem kulu jine kɑ ni ndei goono ŋmɑɑrɑ dɔ.
Bɔrɔ kulu kɑ ɑ̀ go kɑ ngɑ bɔm bɛɛrɑndi, ǹ gɑ ɑ̀ yeti gɑndɑ. Bɔrɔ kulu kɑ ɑ̀ go kɑ ngɑ bɔm yeti gɑndɑ, ǹ gɑ ɑ̀ bɛɛrɑndi.
Bɔrɔ kɑ ɑ̀ nɑ ɑ̀ cɛɛ ndɑ ŋmɑɑrɑ mo, Yesu cii ɑ̀ sɛ: Sɑɑ kɑ n go wiciri ŋmɑɑri tɛ, n mɑ si n kpɑɑsi yom cɛɛ wɑlɑ n cɛɛnɛ yom ndɑ n bɛɛrɛ yom wɑlɑ n hɑikusu yom wɑlɑ n gɔrɔkɑsine hɑibɑrikɑntɛ yom hɑli ngei mɑ bɑ n cɛɛ ndɑ ŋmɑɑri kɑ bɑnɑ.
Ammɑ sɑɑ kɑ n go beerem cɛɛ ndɑ jingɑru ŋmɑɑri, n mɑ tɑlikɑ yom cɛɛ ndɑ leebɑntɛ yom ndɑ sumbɑrɑntɛ yom ndɑ dɑnɑm yom.
N kɑɑ tɛ binekɑɑnekpɛ zɑmɑ ǹ si hini kɑ bɑnɑ n sɛ. À gɑɑ nɑ, Ikpɛ gɑ ɑ̀ yeti n sɛ bɔrɔ cɛɑntɛ susu yom bukɔei tunɑndiyom wɑtɛ.
Beerem kɑ ǹ goono ŋmɑɑri di dɔ n ŋmɔne ɑfɔ mɑɑ sendi nge yom di. À gɑɑ no ɑ̀ cii Yesu sɛ: Binekɑɑnekpɛ no, bɔrɔ kɑ ɑ̀ ŋmɑɑri ŋmɑɑ Ikpɛ kpetɛrɛ kunɑ.
Yesu bine cii ɑ̀ sɛ: Bɔrɔ fɔ nɑ wiciri ŋmɑɑri beeri fɔ tɛ kɑ bɔrɔ boobo cɛɛ ndɑ.
Wiciri ŋmɑɑrɑ lɔkɑci tɔ. À nɑ ngɑ bɑnyɑ dɔntɔm ɑ̀ mɑ kpei cii beerem kɑ ɑ̀ cɛɛ sɛ: Wɑ kɑɑ zɑmɑ ǹ nɑ hɛ kulu sɔlu kɔ.
Ammɑ ɑfɔ fɔ kulu kɑɑndɑ ngei kɔbɛ. Sintine bɔrɔ di cii ɑ̀ sɛ: Fɑri fɔ no ɑ dei. Tilɑsi kɑlɑ yɑ kpei di ɑ̀. A go kɑ n ŋmɑɑrɛ, n mɑ gɑfɑrɑ tɛ ɑ sɛ.
Afɔ mɑ cii: Hɑuyeji yom no ɑ dei ihinkɑ hinkɑ gu. A go kpei kɑ ǹ yɑɑse gunɑ. A go kɑ n ŋmɑɑrɛ n mɑ gɑfɑrɑ tɛ ɑ sɛ.
Afɔ mo cii: Wɛndɛ fɔ no ɑ hiji. Ngɑ di sɛ, ɑ si hini kɑ kɑɑ.
Bɑnyɑ di bɛrɛ kɑ ye. À nɑ kɔbɛ sendi yom deede ngɑ kpeɑ sɛ. Cɔfɔ hundikpɛ di bine tɔ. A cii ngɑ bɑnyɑ sɛ: Kpei ndɑ wɑɑsi kpɑɑrɑ sɔɔrɔ yom bɔm ndɑ fɔndɔize yom bɔm. N mɑ kɑɑndɑ tɑlikɑ yom nee ndɑ leebɑntɛ yom ndɑ sumbɑrɑntɛ yom ndɑ dɑnɑm yom.
Bɑnyɑ di cii: Kpe, zɑngɑ n cii wɔ ǹ nɑ ɑ̀ tɛ. Tɛrɛ bine yɑ kɑɑ cindi.
Kpeɑ mɑ cii ngɑ bɑnyɑ sɛ: Hunu kɑ kpei dɛbɛ yom bɔm ndɑ kɑkɑ yom cɔrɔ yom gɑɑ, n mɑ beerem tilɑsi ǹ mɑ huro zɑmɑ ɑ hundi mɑ du kɑ tɔ.
A cii wom sɛ beerem di kulu kɑ ɑ cɛɛ, ǹ bɑ ɑfɔ si tɑbɑɑ ɑ wiciri ŋmɑɑrɑ gɑɑ.
Jɑmɑ bɑkɑrɑ go meigu kɑ Yesu gɑnɑ. À bɛrɛ ǹ dɔ hɛrɛ kɑ cii ǹ sɛ:
Bɔrɔ kulu kɑ ɑ̀ kɑɑ ɑ dɔ, de ɑ̀ si hungu ngɑ bɑɑbɑ ndɑ ngɑ nyɑ ndɑ ngɑ wɛndɛ ndɑ ngɑ koo yom ndɑ ngɑ cɛɛnɛ yom ndɑ bɛɛrɛ yom ndɑ ngɑ weimɑ yom ndɑ bɑ ngɑ bumbum hundɑ mo, ɑ̀ si hini kɑ tɛ ɑ coobɑɑbɑize.
Bɔrɔ kulu mo kɑ ɑ̀ si ngɑ bundu gɑɑrɑntɛ zɑɑ kɑ ɑ gɑnɑ, ɑ̀ si hini kɑ tɛ ɑ coobɑɑbɑize.
Mee nɑ wom kunɑ kɑ ɑ̀ gɑ bɑɑ ngɑ mɑ jidɑmbisɑ cini, ɑ̀ si gɔrɔ jinɑ kɑ nooru kɑ ngɑ wi lɑsɑbu. À mɑ di hɑli ngɑ gundɑ hɛ kɑ ɑ̀ wɑsɑ kɑ jidɑmbisɑ di beeni ndɑ.
Hɑnibɑ bɑ de ɑ̀ nɑ jidɑmbisɑ kpɛsɛ furu, ɑ̀ mɑnɑ hini kɑ ɑ̀ bɔm wi. Beerem kɑ ǹ di ɑ̀, ǹ mɑ si dondɑɑ̀.
Ǹ kɑɑ cii: Bɔrɔ kpɛ sinti jidɑmbisɑ ciniyom, ɑ̀ mɑnɑ hini kɑ ɑ̀ beeni.
Wɑlɑ kpe fɔ yɑ bɑ kpei wɑngu kpe fɔ gɑɑ, ɑ̀ si gɔrɔ jinɑ. À mɑ gunɑ de ngɑ hini kɑ kpei ɑ̀ gɑɑ ndɑ bɔrɔ dubu wei, cɛrɛ kɑ ɑ̀ gundɑ bɔrɔ dubu wɑrɑnkɑ?
De ɑ̀ nɑ ci yɑ mo, zɑ cɛ goono nungu mooru ɑ̀ mɑ bɔrɔ fɔ yom sɑmbɑ kɑ ǹ mɑ bɑɑni ŋmɑɑrɛ.
Ngɑ di sɛ, wom kunɑ bɔrɔ fɔ kulu kɑ ɑ̀ si ngɑ bɛ kulu nɑm, ɑ̀ si hini kɑ tɛ ɑ coobɑɑbɑize.
Ciiri boori ɑmmɑ de ciiri tɑru, hɛ fɔ nɑ ǹ gɑ ɑ̀ hinsɑ ndɑ?
À si boori gɑndɑ sɛ, ɑ̀ si tɛ tɑɑci. Ǹ gɑ ɑ̀ furu tɛrɛ. Bɔrɔ kɑ ɑ̀ hini kɑ hɑngɑ dɑm kɑ mɑɑ, ɑ̀ mɑ mɑɑ fɑ.
Alikɑsi tɑkɔ yom kulu ndɑ dulumkoni yom mɑɑni ɑ̀ dɔ kɑ hɑngɑ dɑm ɑ̀ sɛ.
Fɑrisi fɔndɔ bɔrɔ yom ndɑ Moisi fɔndɑ cooɑndikɔ yom go gunugunu kɑ cii: Bɔrɔ di go dulumkoni yom tɑ. À go ŋmɑɑ ndei mo.
Cɔfɔ Yesu nɑ yɑɑse wɔne tɛ ǹ sɛ kɑ cii:
Mɛtɛ no wom kunɑ bɔrɔ kpɛ kɑ ɑ̀ gundɑ feeji zɑngu kɑɑ tɛ, de ɑfɔ dɛrɛ ɑ̀ sɛ? À gɑ weigɑ cindi ɛgɑ nɑm gɑnji kunɑ kɑ kpei feeji kɑ ɑ̀ dɛrɛ di ceeci kɑlɑ ɑ̀ mɑ di ɑ̀. À nɑ ci cimi nɑ bɑ?
Kɑ ɑ̀ di ɑ̀, ɑ̀ go kɑ ɑ̀ dɛcɛ ngɑ jɛsɛ bɔm. À bine gɑ kɑɑni mɑ.
Kɑ ɑ̀ ye fuu ɑ̀ go kɑ ngɑ kpɑɑsi yom cɛɛ ndɑ ngɑ gɔrɔkɑsine yom. À go cii ǹ sɛ: Wɑ fɑihã ndɑ hɛɛ zɑmɑ ɑ di ɑ feeji di kɑ ɑ̀ dɛrɛ.
A go cii wom sɛ, yɑ mo no fɑihã goono bɛɛnɛ kunɑ dulumkoni fɔlɔnku sɑbu sɛ kɑ ɑ̀ tuubi. À bisɑ bɔrɔ cɛɑntɛ susu weigɑ cindi ɛgɑ gɑndɑ kɑ ǹ sindɑ tuubi murɑdu.
Zɑngɑ sendi, weibɔrɔ fɔ gundɑ ɑnzɛrɛfu tɑngɑ wei. Kɑ ɑfɔ dɛrɛ ɑ̀ sɛ ɑ̀ go fitilɑ diiɑndi kɑ ngɑ fuu hɑɑbu. À go kɑ ɑ̀ ceeci ndɑ lɑɑkɑli kɑlɑ ɑ̀ mɑ di ɑ̀. À nɑ ci cimi no bɑ?
Kɑ ɑ̀ di ɑ̀, ɑ̀ go kɑ ngɑ kpɑɑsi yom cɛɛ ndɑ ngɑ gɔrɔkɑsine yom kɑ cii ǹ sɛ: Wɑ fɑihɑ̀ ndɑ hɛɛ zɑmɑ ɑ di ɑ tɑngɑ kɑ ɑ̀ dɛrɛ.
A go cii wom sɛ, yɑ no fɑihã goono Ikpɛ dɔntɔneize yom jine dulumkoni fɔlɔnku sɑbu sɛ kɑ ɑ̀ tuubi.
Yesu bine cii: Bɔrɔ fɔ gundɑ koo hɑibɔrɔ hinkɑ.
Icɛnɑ cii ngei bɑɑbɑ sɛ: Bɑɑbɑ, n mɑ ɑ no ɑ bɑ n hɑibɑrikɑ wɔ kunɑ kɑ ɑ̀ ci ɑ ŋmɔne. Cɔfɔ bɑɑbɑ di nɑ ngɑ hɑibɑrikɑ fɑrisi ǹ sɛ.
À tɛ jiribi yom, icɛnɑ nɑ ngɑ ŋmɔne kulu meigu. À hunu kɑ kpei lɑɑbu ŋmɑni hɑli nungu mooru. Nungu di no ɑ̀ nɑ ngɑ bɑɑbɑ tubu di kɑru kɑ see bɛnɛbɛnɛ kunɑ.
Sɑɑ kɑ ɑ̀ nɑ ɑ̀ kulu wi kɑ beeni, cɔfɔ bɛrɛɛ bɑmbɑtɑ kɑɑ lɑɑbu di kunɑ. Bɑnji sinti kɑ kɑɑ hɑiwɑsu di gɑɑ.
À kpei kɔrɔgɔ lɑɑbu di ize yom ŋmɔne ɑfɔ gɑɑ. Bɔrɔ di nɑ ɑ̀ dɑm ɑ̀ mɑ cini kpei kpisɔ yom kurum ngɑ fɑri tɛrɛ yom kunɑ.
À go miilɑ ngɑ mɑ ngɑ gunde tɔnɑndi ndɑ kɔɔtɑ kɑ kpisɔ yom di go ŋmɑɑ. Bɔrɔ fɔ kulu mɑnɑ ɑ̀ no hɛ fɔ.
Ammɑ sɑɑ kɑ ɑ̀ lɑɑkɑli ye ɑ̀ gɑɑ, ɑ̀ cii: A bɑɑbɑ gundɑ gbeiize yom fɑ kɑ ǹ gundɑ ŋmɑɑri ndɑ bɑyom. Hɛɛ mo ɑ go nee ko bu ndɑ hɛrɛɛ.
A kɑɑ tunu no kɑ kpei ɑ bɑɑbɑ dɔ kɑ cii ɑ̀ sɛ: A bɑɑbɑ, ɑ nɑ dulum tɛ bɛɛnɛ sɛ. A nɑ dulum tɛ n sɛ mo.
Yɑ nɑ tɔ n mɑ ɑ cɛɛ n koo hɑibɔrɔ kpɛɛnɛ. N mɑ ɑ dii zɑngɑ n gbeiize yom ŋmɔne ɑfɔ.
À tunu bine kɑ kpei ngɑ bɑɑbɑ dɔ. Zɑ ɑ̀ goono hɑli nungu mooru, ɑ̀ bɑɑbɑ di ɑ̀. Sisibi nɑ ɑ̀ dii kɑlɑ kɑlɑ. À zuuru kɑ kpei huro ɑ̀ jɛndɛ kunɑ kɑ ɑ̀ sumsum kɑlɑ kɑlɑ.
Ammɑ koo di cii ɑ̀ sɛ: Bɑɑbɑ, ɑ nɑ dulum tɛ bɛɛnɛ sɛ. A nɑ dulum tɛ n sɛ. Yɑ nɑ tɔ n mɑ ɑ cɛɛ n koo kpɛɛnɛ.
Bɑɑbɑ di cii ngɑ bɑnyɑ yom sɛ: Wɑ kɑɑndɑ kpɛ kuku kɑ ɑ̀ boori kɑ bisɑ kpɛ kulu kɑ dɑm ɑ̀ gɑɑ. Wom mɑ kɑmbɛ kɔlibɛ fɔ dɑm ɑ̀ sɛ ndɑ tɑɑmu ɑ̀ cee yom gɑɑ.
Wɑ kɑɑndɑ hɑuize hɑngɑndi nɑsɔ di mo kɑ wi, i mɑ ŋmɑɑ kɑ fɑihã.
A koo wɔ go. À bu. À bine ye hundi gɑɑ. À dɛrɛ no, ǹ ye kɑ di ɑ̀. Cɔfɔ ǹ sinti kɑ fɑihã.
À koo hɑibɔrɔ sintine goono fɑri. Sɑɑ kɑ ɑ̀ ye fuu ko mɑɑni hundi cɔfɔ ɑ̀ go mɑɑ dɔɔni ndɑ gɑɑni.
À nɑ gbeiize yom kunɑ ɑfɔ cɛɛ kɑ ɑ̀ hã hɛ kɑ no.
À cii ɑ̀ sɛ: N cɛɛnɛ yɑ kɑɑ. N bɑɑbɑ nɑ hɑuize hɑngɑndi wi zɑmɑ ɑ̀ di ɑ̀ ndɑ bɑɑni.
Koo hɑibɔrɔ sintine di bine tɔ. À si bɑɑ ngɑ mɑ huro. À bɑɑbɑ hunu tɛrɛ kɑ ɑ̀ ŋmɑɑrɛ ɑ̀ mɑ huro.
Ammɑ ɑ̀ tu ngɑ bɑɑbɑ sɛ kɑ cii: Gunɑ, jiiri bɑ kɑ ɑ gɑ tɑmtɛrɛ n sɛ. Bɑ ce fɔ yɑ nɑ n meire yom dɑɑrum ɑmmɑ n mɑnɑ ɑ nɑ hɑnciniize bɑ ce fɔ yɑ fɑihɑ̀, hɛɛ ndɑ ɑ kpɑɑsi yom.
Ammɑ bɔrɔ wɔ kɑ ɑ̀ ci n kɑɑ kɑ ɑ̀ nɑ n hɑibɑrikɑ wi weikuru yom dɔ, ɑ̀ kɑɑ. Ǹ nɑ hɑuize hɑngɑndi wi ɑ̀ sɛ.
Ammɑ bɑɑbɑ cii ɑ̀ sɛ: A koo, n goono ɑ bɑndɑ sɑɑ kulu. Hɛ kulu kɑ ɑ̀ ci ɑ ŋmɔne, n ŋmɔne no.
Ammɑ ɑ̀ sɑbɑ i bine mɑ kɑɑni kɑ fɑihɑ̀. N cɛɛnɛ wɔ, ɑ̀ bu nɑ. À bine ye hundi gɑɑ. À dɛrɛ, i ye kɑ di ɑ̀.
Yesu cii ngɑ coobɑɑbɑize yom mo sɛ: Hɑibɑrikɑntɛ fɔ yɑ goono kɑ ɑ̀ gundɑ bɑndɑbɔrɔ fɔ. Cɔfɔ ǹ nɑ bɑndɑbɔrɔ di beri ɑ̀ dɔ kɑ cii ngɑ yɑ gɑ kɑ ɑ̀ hɑibɑrikɑ wi.
Kpeɑ mo nɑ ɑ̀ cɛɛ kɑ cii ɑ̀ sɛ: Ifɔ yɑ ci wɔne kɑ ɑ gɑ mɑɑ ǹ gɑ cii n gɑɑ wɔ? N mɑ kɑɑndɑ ɑ sɛ n bɑndɑbɔrɔtɛrɛ murɑdu tirɑ yom, zɑmɑ n si bɑndɑbɔrɔtɛrɛ tɛ kpɛɛnɛ.
Bɑndɑbɔrɔ di cii ngɑ bine kunɑ: Mɛtɛ ɑ tɛ zɑmɑ ɑ kpeɑ bɑ kɑ ɑ kɑɑ ɑ bɑndɑbɔrɔtɛrɛ? A si hini kɑ fɑrimi mo. Hɑɑwi gɑ ɑ dii ndɑ bɑrɑ.
To. A bei hɛ kɑ ɑ kɑɑ tɛ sɑɑ kɑ ǹ gɑ ɑ kɑɑ bɑndɑbɔrɔtɛrɛ ǹ mɑ ɑ tɑ beerem hundi kunɑ.
À nɑ ngɑ kpeɑ gɑrɔkoni yom cɛɛ ɑfɔ fɔ. À cii sintine bɔrɔ di sɛ: Mɛrɛjɛ no ɑ kpe go kɑ n gɑrihã?
Bɔrɔ di cii ɑ̀ sɛ: Jii neesiji zɑngu fɔ. Cɔfɔ ɑ̀ cii ɑ̀ sɛ: N mɑ tirɑ zɑɑ kɑ gɔrɔ ndɑ wɑɑsi. N mɑ hɑntum weigu.
À cii ɑfɔ mo sɛ: Ni bine, mɛrɛjɛ no n gɑɑ? À cii ɑ̀ sɛ: Mɔsɔngu hɑmini neesiji zɑngu fɔ. À cii ngɑ mo sɛ: N mɑ n tirɑ zɑɑ kɑ hɑntum wɑhɑku.
Kpeɑ bine nɑ bɑndɑbɔrɔ cimi zɑmkɔ sifɑ zɑmɑ ɑ̀ tɛ ndɑ lɑɑkɑli. Ǹ wɑtɛ kunɑ zɑmɑni wɔ ize yom lɑɑkɑli bisɑ kɑɑriize yom lɑɑkɑli.
Hɛɛ wɔ, ɑ go cii wom sɛ, wom mɑ hɑibɑrikɑ kɑ ɑ̀ mɑnɑ sɑbɑ tɛ kpɑɑsi, zɑmɑ sɑɑ kɑ wom kɑɑ gɑziɑ ǹ mɑ wom tɑ gɔrɛ kɑ ɑ̀ sindɑ beeniyom kunɑ.
Bɔrɔ kɑ ɑ̀ ci nɑɑnekpɛ hɛ fɔ pitici kunɑ, nɑɑnekpɛ mo no hɛ fɔ bɑmbɑtɑ kunɑ. Bɔrɔ kɑ ɑ̀ mɑnɑ sɑbɑ hɛ fɔ cɛnɑ pitici kunɑ, ɑ̀ si sɑbɑ hɛ fɔ bɑmbɑtɑ kunɑ.
Ngɑ di sɛ, de wom mɑnɑ tɛ nɑɑnekpɛ yom hɑibɑrikɑ kɑ ɑ̀ si sɑbɑ kunɑ, mee yɑ gɑ ihinno tɑlifi wom gɑɑ?
De wom mɑnɑ tɛ nɑɑnekpɛ yom hɛ kɑ ɑ̀ ci bɔrɔ fɔ ŋmɔne kunɑ, mee yɑ kɑɑ wom no bɛ kɑ ɑ̀ ci wom ŋmɔne?
Gbeiize si kɑ ɑ̀ hini kɑ tɑmtɛrɛ kpe hinkɑ sɛ. À kɑɑ hungu ɑfɔ kɑ bɑɑ ɑfɔ wɑlɑ ɑ̀ mɑ kɑɑ kɑɑni ɑfɔ sɛ kɑ dondɑ ɑfɔ. Wom si hini kɑ tɑmtɛrɛ Ikpɛ sɛ ndɑ hɑibɑrikɑ sɛ mefɔ.
Kɑ Fɑrisi fɔndɔ bɔrɔ yom mo mɑɑ hɛ nge yom di, ǹ nɑ Yesu hɑɑru zɑmɑ ǹ bɑrɑ nooru bɑɑkɔ yom.
Yesu cii ǹ sɛ: Wom wɔ bɔrɔ fɔ yom no kɑ ǹ gɑ kɑ ngei bɔm cɛɑndi susu iburɑdɑm yom jine ɑmmɑ Ikpɛ gɑ wom bine yom bei. Hɛ kɑ ɑ̀ gundɑ bɛɛrɛ iburɑdɑm yom dɔ, fɛntɛ hɛ no Ikpɛ jine.
Moisi fɔndɑ ndɑ ɑndebi yom tirɑ yom lɔkɑci goono kɑlɑ Yohɑnnɑ wɑtɛ. Zɑ wɑtɛ di nɑ, ǹ go Bɑɑru Hinno wɑɑzu tɛ Ikpɛ kpetɛrɛ bɔm. Bɔrɔ fɔ kulu gɑ gɑɑbi tɛ kɑ huro ɑ̀ kunɑ.
Ammɑ ɑ̀ fɑɑlɑ bɛɛnɛ ndɑ gɑndɑ sɛ ǹ mɑ beeni, ndɑ biiriize tombi fɔlɔnku mɑ dɛrɛ Moisi fɔndɑ gɑɑ.
Bɔrɔ kulu kɑ ɑ̀ go kɑ ngɑ wɛndɛ fee kɑ ɑfɔ ŋmɑni hiji, ɑkpɛ go zinɑ. Bɔrɔ kulu mo kɑ ɑ̀ nɑ weibɔrɔ kɑ bɔrɔ fɔ fee hiji, ɑkpɛ go zinɑ.
Hɑibɑrikɑntɛ fɔ goono kɑ ɑ̀ cini kpɛ siini kuku dɑm ndɑ tɑɑfɛ bɑɑnɔ cɑɑdɑntɛ kɑ fɑɑriŋmɑɑ hɑnu kulu.
Bɑrɑkɔ fɔ mo goono kɑ ǹ cii ɑ̀ sɛ Lɑzɑɑ, kɑ ɑ̀ tɔ ndɑ bii. Ǹ cini kɑ ɑ̀ zɑɑ kɑ kɑɑndɑɑ̀ hɑibɑrikɑntɛ di hundi mee ɑ̀ mɑ kɑni.
À go hini ngɑ mɑ kungu ndɑ hɑibɑrikɑntɑ ŋmɑɑri buruburu yom kɑ ǹ go kɑm zɑ tɑbulu bɔm. Bɑ hɑnsi yom mɑ gɑ kɑɑ kɑ ɑ̀ bii yom lɔɔgu.
À kɑɑ tɔ bine, bɑrɑkɔ di bu. Ikpɛ dɔntɔneize yom nɑ ɑ̀ zɑɑ kɑ dɑm Abulɛmɑ jɛndɛ kunɑ. Hɑibɑrikɑntɛ di mo bu. Ǹ nɑ ɑ̀ fiji.
À goono ciyomɑ bɔnɛ kunɑ. À nɑ bɔm tunɑndi kɑ di hɑli jinɑ Abulɛmɑ ndɑ Lɑzɑɑ kɑ ɑ̀ goono Abulɛmɑ jɛndɛ kunɑ.
Cɔfɔ ɑ̀ kuwɑ kɑ cii: Bɑɑbɑ Abulɛmɑ, n mɑ dii ɑ sisibi kɑ Lɑzɑɑ dɔntɔm ɑ̀ mɑ ngɑ kɑmbeize tusu hɑri kunɑ kɑ ɑ̀ dɛɛnɛ wɔ yeenɑndi. À gɑ di bɔnɛ nini wɔ kunɑ.
Ammɑ Abulɛmɑ cii: À kɑɑ, n mɑ hɔngɔ kɑ n du n hɑibɑrikɑ n hɑndunyɑ wɑtɛ. Lɑzɑɑ mo du doorei. Mɑɑsɑ ngɑ wɔ ǹ nɑ ɑ̀ suurɑndi nee. Ni mɑ, ǹ go kɑ n bɔnɑndi.
Ngɑ di bɑndɑ, Ikpɛ nɑ guusu bɑmbɑtɑ fɔ sinji wom ndɑ i yom gɑme. Beerem kɑ ǹ go bɑɑ ngei mɑ hunu nee kɑ kpei wom dɔ wɑlɑ wom dɔ kɑ kɑɑ i dɔ, ǹ si hini kɑ bisɑ.
Hɑibɑrikɑntɛ di bine cii: A gɑ kɑ n ŋmɑɑrɛ nɑ bɑɑbɑ Abulɛmɑ, n mɑ Lɑzɑɑ dɔntɔm ɑ bɑɑbɑ fuu.
A gundɑ cɛɛnɛ ndɑ bɛɛrɛ gu. A mɑ sɛdɑ tɛ ǹ sɛ hɑli ngei mo mɑ si kɑɑ guruguze nungu wɔ kunɑ.
Abulɛmɑ cii ɑ̀ sɛ: Ǹ gundɑ Moisi ndɑ ɑndebi yom, ǹ mɑ hɑngɑ dɑm ǹ sɛ.
Ammɑ hɑibɑrikɑntɛ di cii: Awo, bɑɑbɑ Abulɛmɑ. De bukɔ yom kunɑ ɑfɔ kpei ǹ dɔ ǹ kɑɑ tuubi.
Abulɛmɑ mɑ cii ɑ̀ sɛ: De ǹ si hɑngɑ dɑm Moisi ndɑ ɑndebi yom sɛ, ǹ si hini kɑ ǹ bɛrɛ mo bɑ de bɔrɔ fɔ tunu bukɔei gɑme.
Yesu cii ngɑ coobɑɑbɑize yom sɛ: Sɑɑ kulu sɑbɑbu yom goono kɑ ǹ hini kɑ beerem dɛrɑndi. Ammɑ kɑito bɔrɔ kɑ ɑ̀ dɔ dɛrɑndiyom hunu.
Ǹ mɑ fufuyom tondi hɔ ɑ̀ jinde gɑɑ kɑ ɑ̀ cetu tɛku kunɑ ɑ̀ bisɑ, ɑ̀ mɑ icɛnɑ yom wɔ ŋmɔne ɑfɔ dɛrɑndi.
Wom mɑ lɑɑkɑli ndɑ wom bɔm. De n nyɑize nɑ tɑɑli tɛ n sɛ n mɑ ɑ̀ kɔnkɔm. De bine ɑ̀ tuubi n mɑ ɑ̀ yɑɑfɑ.
De ɑ̀ nɑ tɑɑli tɛ n sɛ ce fɔ fɔ hɑli ce iye zɑɑri fɔ kunɑ, ngɑ ɑ̀ kɑɑ n dɔ ce iye zɑɑri kunɑ kɑ cii, ɑ tuubi, n mɑ ɑ̀ yɑɑfɑ.
Diyɑ yom mo cii ɑ̀ sɛ: Kpe, n mɑ nɑɑne tɔntɔnu i sɛ.
Ammɑ Kpe cii: De wom gundɑ nɑɑne zɑngɑ mutɑru yɑzi dimi fɔ moogure wom hini kɑ cii dirimi nyɑ wɔ sɛ: N mɑ n bɔm dɔgu kɑ n bɔm tilɑm buulɑ wɔ kunɑ. À wom sendi gɑnɑ.
Ammɑ mee nɑ ɑkpɛ wom kunɑ kɑ ɑ̀ mo gundɑ bɑnyɑ kɑ ɑ̀ go fɑri wɑlɑ kɑ ɑ̀ gɑ memunu yom kurum. Sɑɑ kɑ bɑnyɑ hunu zɑ gɑnji kunɑ ɑ̀ si cii bɑnyɑ di sɛ: Kɑɑ ndɑ wɑɑsi kɑ ŋmɑɑ.
Ammɑ ɑ̀ gɑ wɔne cii ɑ̀ sɛ: N mɑ ɑ ŋmɔne wiciri ŋmɑɑri sɔlu ɑ sɛ. N mɑ n kunɑcendi hɔ kɑ ɑ no ɑ ŋmɑɑri hɑli yɑ ŋmɑɑ kɑ hɑm. À bɑndɑ ni mɑ n mɑ ŋmɑɑ, n mɑ hɑm. À nɑ ci cimi no bɑ?
À kɑɑ bɑnyɑ di sɑɑbu bɑ zɑmɑ ɑ̀ tɛ hɛ kɑ ɑ̀ nɑ ɑ̀ dɑm? Awo.
Yɑ nɑ, wom mo sɑɑ kɑ wom nɑ hɛ kulu tɛ kɑ ǹ nɑ wom dɑm, wom mɑ cii: Iyom wɔ, bɑnyɑ kɔnu yom no. Hɛ kɑ ɑ̀ tilɑsi i gɑɑ i mɑ tɛ, i nɑ ɑ̀ tɛ.
À kɑɑ tɔ kɑ Yesu go kpei Yerusɑlɛm ɑ̀ gɑnɑ Sɑmɑri lɑɑbu ndɑ Gɑlile lɑɑbu kɑ bisɑ.
Sɑɑ kɑ ɑ̀ go huro kpɑɑrɑ fɔ kunɑ jire wei nɑ ɑ̀ kube.
Ǹ cɛ hɑli jinɑ kɑ jinde zɑɑ kɑ cii: Yesu, i ŋmɔne Jinɑ, n mɑ suuji cɛbɛ i sɛ.
Zɑ Yesu di ei, ɑ̀ cii ǹ sɛ: Wɑ kpei, wom bɔm cɛbɛ gɑrɑndikɔ yom sɛ. À kɑɑ tɔ sɑɑ kɑ ǹ gɑ kpei ǹ nɑ ǹ hinnɑndi.
Ammɑ kɑ ǹ kunɑ ɑfɔ di ngɑ du bɑɑni, cɔfɔ ɑ̀ bɛrɛ kɑ ye. À go kɑ Ikpɛ sɑɑbu ndɑ jinde beeri.
À jɛndɛbiri Yesu cee dɔ kɑ ɑ̀ sɑɑbu. Sɑmɑriɑncɛ no.
Yesu tu kɑ cii: Iwei di du hinnɑndiyom. À nɑ ci cimi no bɑ? Ɛgɑ bine, mɑni ǹ goono?
Yo wɔ bɑ si, bɔrɔ fɔ kulu mɑnɑ bɛrɛ kɑ ye kɑ Ikpɛ sɑɑbu bɑ?
Cɔfɔ Yesu cii ɑ̀ sɛ: Tunu kɑ kpei. N nɑɑne nɑ n no bɑɑni.
Fɑrisi fɔndɔ bɔrɔ yom mo nɑ Yesu hã lɔkɑci kɑ Ikpɛ kpetɛrɛ no mɑ kɑɑ. Yesu tu ǹ sɛ kɑ cii: Ikpɛ kpetɛrɛ si kɑɑ ndɑ moo gɑɑ diyom.
Ǹ si cii mɑ: Gunɑ nee wɑlɑ gunɑ yɔngɔ. Cimi nɑ, Ikpɛ kpetɛrɛ goono wom gɑme kunɑ.
Yesu cii coobɑɑbɑize yom sɛ: Jiribi yom gɑ kɑɑ kɑ wom kɑɑ bɛɛjɛ wom mɑ di hɛɛ Adɑmize hɑnu yom ŋmɔne ɑfɔ, ɑmmɑ wom si di ɑ̀.
Ǹ kɑɑ cii wom sɛ, gunɑ ɑ̀ go nee, wɑlɑ gunɑ ɑ̀ go yɑ hɛrɛ. Wom mɑ si ǹ gɑnɑ mɑ.
Zɑngɑ bɛɛnɛ nyɑlɑu cini tɛ kure fɔ kɑ kɑɑri kɑlɑ yɑ hɛrɛ kure, yɑ no hɛɛ Adɑmize, ɑ bɑrɑ ɑ hɑnu hine.
Ammɑ tilɑsi ɑ mɑ guruguze kɑlɑ kɑlɑ. Zɑmɑni wɔ beerem mɑ hungu hɛɛ mo.
Hɛ kɑ ɑ̀ tɛ Nowe wɑtɛ, yɑ nɑ ɑ̀ kɑɑ tɛ hɛɛ Adɑmize, ɑ hɑnu yom hine.
Beerem go ŋmɑɑ. Ǹ go hɑm. Ǹ go wɛndɛ hiji. Ǹ go hijɑndi kɑlɑ hɑnu kɑ Nowe huro hɑrihi kunɑ. Cɔfɔ tumfɑnɑ hɑri kɑɑ kɑ ǹ kulu mɑlɑkɑ.
Yɑ no zɑngɑ Lotu wɑtɛ mɑ, beerem gɑ ŋmɑɑ. Ǹ go hɑm. Ǹ go dei. Ǹ go neerɑ. Ǹ go tilɑm tɛ. Ǹ go cini.
Ammɑ hɑnu kɑ Lotu hunu Sodum kpɑɑrɑ kunɑ, nini ndɑ ɑlibɑro kɑm zɑ bɛɛnɛ. À nɑ ǹ kulu ŋmɑɑ.
Yɑ mo yɑ kɑɑ tɛ hɛɛ Adɑmize, sɑɑ kɑ ɑ hunutɛrɛ.
Hɑnu ngɑ di bɔrɔ kɑ ɑ̀ goono fuu yɔlɔ bɔm kɑ ɑ̀ gundɑ ngɑ jiine yom fuu kunɑ, ɑ̀ mɑ si zumbu kɑ ǹ zɑɑ. Yɑ no bɔrɔ kɑ ɑ̀ goono fɑri, ɑ̀ mɑ si ye bɑndɑ kɑ ngɑ jiine yom zɑɑ.
Wom mo hɔngɔ Lotu wɛndɛ.
Bɔrɔ kulu kɑ ɑ̀ go ceeci kɑ ngɑ hundi fɑɑbɑ, ɑ̀ gɑ ɑ̀ dɛrɑndi. Bɔrɔ kulu kɑ ɑ̀ gɑ ɑ̀ dɛrɑndi mo ɑ̀ gɑ ɑ̀ hɑlɑsi.
Weibɔrɔ hinkɑ bo sɑbɑ kɑ fufu. Ǹ gɑ ɑfɔ zɑɑ kɑ ɑfɔ nɑm.
Bɔrɔ hinkɑ bo goono fɑri fɔ kunɑ, ǹ gɑ ɑfɔ zɑɑ kɑ ɑfɔ nɑm.
Coobɑɑbɑize yom cii ɑ̀ sɛ: Mɑni no dɑ, Kpe? Cɔfɔ Yesu tu ǹ sɛ kɑ cii: Nungu kɑ jifɑ goono, nungu di no yobereku yom cini meigu.
Yesu nɑ yɑɑse wɔne mo tɛ ǹ sɛ kɑ cɛbɛ kɑ ɑ̀ himɑ bɔrɔ mɑ cini kɑ ɑduwɑ tɛ sɑɑ kulu, ɑ̀ mɑ si fɑrigɑ.
À cii ǹ sɛ: Wɑngɑrɑ fɔ gundɑ ciitikɔ fɔ kɑ ɑ̀ mɑnɑ hɑmburu Ikpɛ. À mɑnɑ bɔrɔ fɔ kulu dɑm mɑ.
Weibɔrɔ sokoni fɔ mɑ goono wɑngɑrɑ di kunɑ. À cini kpei bɔrɔ di dɔ kɑ cii: N mɑ fɑɑsɑ ɑ sɛ ndɑ ɑ zojikɑri wɔ.
À hungu bɑndɑ fɔ. Ammɑ ɑ̀ bɑndɑ ɑ̀ cii ngɑ bine kunɑ: A si hɑmburu Ikpɛ. A si beerem dɑm mɑ.
Ndɑ ɑ̀ kulu zɑmɑ wei wɔ gɑ kɑ ɑ kɑnkɑm ɑ kɑɑ fɑɑsɑ ɑ̀ sɛ, zɑmɑ kɑɑyom cɛyom si wɔ, ɑ̀ mɑ si ɑ fɑrigɑndi.
Kpe cii: Wɑ hɑngɑ dɑm hɛ kɑ ciitikɔ zɑm kɑ cɛɑntɛ susu wɔ gɑ cii.
Ikpɛ kɑɑ fɑɑsɑ ngɑ suubɑntɛ yom sɛ, nge yom kɑ ǹ go hɛ̃ ɑ̀ gɑɑ ciini ndɑ zɑɑri. À go suuru tɛ mo ǹ sɛ. À nɑ ci cimi nɑ bɑ?
A gɑ cii wom sɛ kɑ ɑ̀ kɑɑ fɑɑsɑ ǹ sɛ ndɑ wɑɑsi. Ammɑ sɑɑ kɑ hɛɛ Adɑmize, ɑ kɑɑyom wɑtɛ ɑ kɑɑ nɑɑnekpɛ yom gɑru hɑndunyɑ bɑ?
Yesu nɑ yɑɑse wɔne mɑ tɛ bɔrɔ fɔ yom sɛ kɑ ǹ gɑ tɑmmɑ hɑli ngei yɑ bɔrɔ cɛɑntɛ susu yom no. Ǹ si bɔrɔ cindɑ dɑm hɛ fɔ.
À cii: Bɔrɔ hinkɑ kpei Ikpɛ bɛɛrɑndiyom dɔ kɑ ɑduwɑ tɛ. Afɔ yɑ Fɑrisi fɔndɔ bɔrɔ no. Afɔ mo ɑlikɑsi tɑkɔ no.
Fɑrisi fɔndɔ bɔrɔ di cɛ kɑ ɑduwɑ tɛ ndɑ ngɑ bɔm. À cii: E Ikpɛ, ɑ gɑ kɑ n sɑɑbu ndɑ kɑ hɛɛ wɔ yɑ nɑ ci zɑngɑ iburɑdɑm cindei kɑ ǹ ci kɔmkɑtɑkpɛ yom wɑlɑ zɑm kɑ cɛsusu yom ndɑ zinɑteeri yom. Yɑ nɑ ci mɑ zɑngɑ ɑlikɑsi tɑkɔ wɔ.
A go meehɔ zɑɑ ce hinkɑ hɑnuize fɔ kunɑ. A gɑ zɑkɑ kɑɑ mɑ hɛ kulu kɑ ɑ gundɑ kunɑ.
Alikɑsi tɑkɔ di mo cɛ hɑli jinɑ. À mɑnɑ bɑɑ ngɑ mɑ bɔm tunɑndi bɑ kɑ bɛɛnɛ gunɑ. Ammɑ ɑ̀ go kɑ ngɑ jɛndɛ kɑru ndɑ binesɛrɛ kɑ cii: E Ikpɛ, n mɑ suuji cɛbɛ ɑ sɛ, hɛɛ dulumkoni.
A gɑ cii wom sɛ bɔrɔ wɔne zumbu ngɑ fuu kunɑ ndɑ cɛɑndiyom susu kɑ bisɑ wɔ di. Bɔrɔ kulu kɑ ɑ̀ gɑ ngɑ bɔm bɛɛrɑndi, ǹ gɑ ɑ̀ yeti gɑndɑ. Bɔrɔ kɑ ɑ̀ gɑ ngɑ bɔm yeti gɑndɑ mo, ǹ gɑ ɑ̀ bɛɛrɑndi.
Ǹ kɑɑndɑ Yesu sɛ kɑɑ cɛnɑ yom ɑ̀ mɑ ǹ hɑmɑ. Ammɑ sɑɑ kɑ coobɑɑbɑize yom di ei ǹ nɑ kɑɑndɑkɔ yom yɑyɑ.
Yesu nɑ ǹ cɛɛ kɑ cii: Wɑ nɑm kɑɑ cɛnɑ yom mɑ kɑɑ ɑ dɔ. Wɑ si ǹ gɑnji. Beerem zɑngɑ koo cɛnɑ yom wɔ, ǹ ŋmɔne no Ikpɛ kpetɛrɛ.
Cimi no ɑ go cii wom sɛ, bɔrɔ kulu kɑ ɑ̀ si Ikpɛ kpetɛrɛ tɑ zɑngɑ koo cɛnɑ, ɑkpɛ si huro ɑ̀ kunɑ pɑi.
Cɔfɔ Yuifu jinɑ fɔ nɑ Yesu hã kɑ cii: Coobɑɑbɑ hinno, ifɔ yɑ tɛ kɑ hundi kɑ ɑ̀ si beeni tubu?
Yesu cii ɑ̀ sɛ: Ifɔ sɛ n go kɑ ɑ cɛɛ ihinno? Bɔrɔ si kɑ ɑ̀ ci ihinno kɑlɑ Bɔrɔ fɔlɔnku. Ngɑ yɑ ci Ikpɛ.
N go meire yom bei kɑ ǹ cii: ^N mɑ si zinɑ. N mɑ si bɔrɔ wi. N mɑ si zee. N mɑ si tɛ tɑngɑri sɛdɑ. N mɑ bɛɛrɛ tɛ n bɑɑbɑ ndɑ n nyɑ sɛ.
Bɔrɔ di cii: Meire yom wɔ kulu no ɑ gɑnɑ zɑ ɑ goono hɑiwɑsuize.
Kɑ Yesu mɑɑ ngɑ di, ɑ̀ cii ɑ̀ sɛ: Hɛ fɔ nɑ n gɑziɑ. N mɑ hɛ kulu kɑ n gundɑ neerɑ kɑ nooru di fɑrisi tɑlikɑ yom sɛ. N kɑɑ du hɑizici jisɑntɛ bɛɛnɛ kunɑ. N mɑ kɑɑ kɑ ɑ gɑnɑ mo.
Ammɑ kɑ Yuifu yom jinɑ di mɑɑ sendi nge yom di, cɔfɔ ɑ̀ bine sɑrɑ kɑlɑ kɑlɑ zɑmɑ hɑibɑrikɑ no ɑ̀ gundɑ hɑli ǹ ci mɔsɔ.
Kɑ Yesu di ngɑ di, ɑ̀ bine go sɑrɑ. À cii: À gɑɑbu fɑ hɑibɑrikɑntɛ yom mɑ huro Ikpɛ kpetɛrɛ kunɑ.
À fɑɑlɑ yoo sɛ ɑ̀ mɑ huro kɑ bisɑ sɑnɑ fune kunɑ ndɑ hɑibɑrikɑntɛ mɑ huro Ikpɛ kpetɛrɛ kunɑ.
Beerem kɑ ǹ gɑ hɑngɑ dɑm Yesu sɛ cii: Dee mee yɑ hini kɑ du fɑɑbɑ dɑ?
Yesu tu kɑ cii: Hɛ yom kɑ ǹ si hini kɑ tɛ iburɑdɑm yom dɔ, Ikpɛ cɛ dɔ ǹ hini kɑ tɛ.
Cɔfɔ Piɛɛ cii: Gunɑ, i nɑ hɛ kulu nɑm kɑ n gɑnɑ.
Yesu cii ǹ sɛ: Cimi no ɑ go cii wom sɛ bɔrɔ si kɑ ɑ̀ nɑ ngɑ fuu nɑm wɑlɑ ngɑ bɑhɛi yom wɑlɑ ngɑ cɛɛnɛ yom wɑlɑ ngɑ bɛɛrɛ yom wɑlɑ ngɑ wɛndɛ wɑlɑ ngɑ koo yom Ikpɛ kpetɛrɛ sɑbu sɛ
kɑ ɑ̀ si du ǹ cine kɑ tɔntɔnu ndɑ bɑyom lɔkɑci wɔ kunɑ. Zɑmɑni kɑ ɑ̀ go kɑɑ mo ɑ̀ du hundi kɑ ɑ̀ si beeni.
Kɑ Yesu nɑ iwei cindi hinkɑ boi ngɑ bɑndɑ ɑ̀ cii ǹ sɛ: Gunɑ, I go kpei Yerusɑlɛm wɑngɑrɑ. Hɛ kulu mo kɑ ɑndebi yom hɑntum hɛɛ Adɑmize bɔm, ǹ gɑ ǹ kulu tɔnɑndi.
Ǹ gɑ ɑ dɑm dimi cindei kɑmbɛ. Ǹ kɑɑ dondɑ hɛɛ. Ǹ gɑ ɑ woo. Ǹ kɑɑ yɔlɔ tufɑ ɑ gɑɑ.
Ǹ gɑ ɑ bulɑɑlɑ. Ǹ gɑ ɑ wi. Ammɑ jiribi hinzɑntɛ ɑ kɑɑ tunu.
Coobɑɑbɑize yom mɑnɑ fɑhɑm ndɑ hɛ nge yom di. Sendi di tugu ǹ sɛ, kɑlɑ ǹ mɑnɑ fɑhɑm ndɑ hɛ kɑ ɑ̀ gɑ cii ǹ sɛ.
À kɑɑ tɔ sɑɑ kɑ Yesu mɑɑni Yeriko wɑngɑrɑ, dɑnɑm fɔ go gɔrɔ fɔndɑ jɛrɛbɛ ko bɑrɑ.
Kɑ ɑ̀ mɑɑ jɑmɑ go bisɑ, ɑ̀ hã hɛ kɑ no.
Ǹ cii ɑ̀ sɛ: Yesu Nɑzɑrɛtu yɑ go bisɑ.
Cɔfɔ ɑ̀ kuwɑ kɑ cii: Yesu, ni Dɑfidi ize, n mɑ suuji cɛbɛ ɑ sɛ.
Beerem kɑ ǹ goono jine deeni ɑ̀ gɑɑ kɑ cii ɑ̀ mɑ dɛnjɛ. Ammɑ ɑ̀ kuwɑ ndɑ gɑɑbi kɑ tɔntɔnu kɑ cii: Dɑfidi ize, n mɑ suuji cɛbɛ ɑ sɛ.
Yesu cɛ kɑ mei no ǹ mɑ kɑɑndɑ ngɑ sɛ.
Sɑɑ kɑ ɑ̀ mɑɑni Yesu dɔ, Yesu nɑ ɑ̀ hã kɑ cii: Ifɔ n go bɑɑ yɑ tɛ n sɛ? À cii: Kpe, yɑ tɛ moo.
Cɔfɔ Yesu cii ɑ̀ sɛ: N moo mɑ tɛ. N nɑɑne nɑ n nɑ bɑɑni.
Mɑɑsɑ mɑɑsɑ bɔrɔ di tɛ moo. À nɑ Yesu gɑnɑ kɑ kɑ Ikpɛ bɛɛrɑndi. Kɑ jɑmɑ di kulu di ngɑ di, ǹ nɑ Ikpɛ sifɑ.
Yesu huro Yeriko wɑngɑrɑ kɑ gɑnɑ kɑ bisɑ.
Cɔfɔ bɔrɔ fɔ gɑ kɑ ǹ cii ɑ̀ sɛ Zɑke, ɑlikɑsi tɑkɔ yom hɑikusu nɑ. Hɑibɑrikɑntɛ nɑ.
À gɑ ceeci ngɑ mɑ di wɔ kɑ yɑ ci Yesu di. Ammɑ ɑ̀ si hini kɑ di ɑ̀ ndɑ bɔrɔ bɑyom zɑmɑ gɑzere nɑ.
Cɔfɔ ɑ̀ zuuru kɑ kpei jine. À kɑɑru dirimi nyɑ fɔ bɔm ngɑ mɑ du kɑ di ɑ̀ zɑmɑ nungu di nɑ Yesu bɑ bisɑ.
Kɑ Yesu tɔ tuurinyɑ di dɔ ɑ̀ gunɑ bɛɛnɛ kɑ di Zɑke. Cɔfɔ ɑ̀ cii ɑ̀ sɛ: Zɑke, zumbu ndɑ wɑɑsi zɑmɑ hunkunɑ yɑ gɔrɔ n fuu kunɑ.
Zɑke zumbu ndɑ wɑɑsi. À nɑ Yesu kube ndɑ binekɑɑne.
Kɑ beerem di ngɑ di, ǹ kulu gɑ gunugunu kɑ cii: À hurɑ dulumkoni dɔ kɑ zumbu ɑ̀ dɔ.
Ammɑ Zɑke cɛ nodi kɑ cii Kpe sɛ: Gunɑ Kpe, ɑ go kɑ ɑ hɑibɑrikɑ jɛrɛ nɑ tɑlikɑ yom sɛ. De bine ɑ dɛrɛ bɔrɔ fɔ sɛ ɑmɑɑnɑ dɔ, ɑ go kɑ ɑ̀ cine tɑɑci no ɑ̀ sɛ.
Cɔfɔ Yesu cii ɑ̀ sɛ: Hunkunɑ fɑɑbɑ tɔ fuu wɔ kunɑ, zɑmɑ bɔrɔ kpɛ wɔ Abulɛmɑ no.
Hɛɛ Adɑmize, ɑ kɑɑ no yɑ ceeci hɛ kɑ ɑ̀ dɛrɛ kɑ ɑ̀ fɑɑbɑ.
Ammɑ kɑ ǹ go mɑɑ hɛ nge yom di, Yesu nɑ yɑɑse fɔ tɔntɔnu ǹ sɛ zɑmɑ ɑ̀ mɑɑni Yerusɑlɛm. Beerem mɑ gɑ tɑmmɑ Ikpɛ kpetɛrɛ di bɑ hunutɛrɛ mɑɑsɑ mɑɑsɑ no.
Ngɑ di sɛ no Yesu cii: Bɔrɔ beeri fɔ kpei lɑɑbu kɑ ɑ̀ mooru kɑ du kpetɛrɛ kɑ kɑɑ.
À nɑ ngɑ bɑnyɑ yom ŋmɔne iwei cɛɛ kɑ wurɑ nooru no ǹ sɛ hɑndu tɑɑci bɑnɑndi sɑrɑ. À cii: Wom mɑ tenku hɑli ɑ kɑɑ.
Ammɑ ɑ̀ lɑɑbu beerem hunguɑ̀. Ǹ nɑ bɔrɔ fɔ yom sɑmbɑ ǹ mɑ cii ɑ̀ sɛ: I si bɑɑ bɔrɔ wɔne mɑ i mei.
À kɑɑ tɔ, ɑ̀ du kpetɛrɛ kɑ ye fuu. À bɑndɑ ɑ̀ nɑ beerem dɑm ǹ mɑ kpei bɑnyɑ yom di cɛɛ ngɑ sɛ. Nooru kɑ ɑ̀ nɑ ǹ sɛ ɑ̀ mɑ du kɑ di hɛ kɑ bɔrɔ fɔ kulu du tenku gɑɑ.
Bɔrɔ sintine kɑɑ kɑ cii: Kpe, n nooru iwei hɛi ɑ̀ bɔm.
Kpe cii ɑ̀ sɛ: À boori bɑnyɑ hinno, zɑmɑ n tɛ nɑɑnekpɛ hɛ fɔ cɛnɑ kunɑ, n mɑ wɑngɑrɑ wei mei.
Bɔrɔ hinkɑntɛ kɑɑ kɑ cii: Kpe, n nooru nɑ igu hɛi ɑ̀ bɔm.
Kpe cii bɔrɔ ngɑ di sɛ: Ni mɑ, n mɑ wɑngɑrɑ gu mei.
Afɔ mɑ kɑɑ. À cii: Kpe, gunɑ n nooru neyɑ kɑ ɑ du kɑ tugu fɑtɑlɑ kunɑ.
A nɑ ngɑ di tɛ nɑ zɑmɑ ɑ hɑmburu ni. Ni yɑ bɔrɔ gɑɑbɔ no. Hɛ kɑ n mɑnɑ dɑm nɑ n cini zɑɑ. Hɛ kɑ n mɑnɑ dumɑ no, n cini wi.
Kpe cii ɑ̀ sɛ: A gɑ n ciiti ndɑ n mee sendi, bɑnyɑ lɑlɔ. N bei kɑ hɛɛ wɔ bɔrɔ gɑɑbɔ nɑ. A gɑ zɑɑ hɛ kɑ ɑ mɑnɑ dɑm. A gɑ wi hɛ kɑ ɑ mɑnɑ dumɑ.
Dee ifɔ sɛ n mɑnɑ ɑ nooruɑ dɑm nungu kɑ ɑ̀ mɑ hɛi zɑmɑ sɑɑ kɑ ɑ ye kɑ kɑɑ yɑ dɑ hɛ kɑ ɑ̀ ci ɑ ŋmɔne ndɑ ɑ̀ liibɑ?
Cɔfɔ ɑ̀ cii beerem sɛ kɑ ǹ goono ɑ̀ dɔ: Wom mɑ nooru wɔ zɑɑ kɑ nɑ bɔrɔ kɑ ɑ̀ du liibɑ wei sɛ.
Beerem di cii ɑ̀ sɛ: Ammɑ kpe, ɑ̀ gundɑ liibɑ wei kɔ.
A go cii wom sɛ: Bɔrɔ kɑlɑ kɑ ɑ̀ gɑndɑ, ǹ gɑ ɑ̀ no. Bɔrɔ kɑ ɑ̀ sindɑ mo, bo hɛ kɑ ɑ̀ gundɑ ǹ gɑ ɑ̀ tɑ ɑ̀ gɑɑ.
Ammɑ wom mɑ kɑɑndɑ ɑ ŋmɔne ibɛrɛ yom nee kɑ ǹ mɑnɑ bɑɑ yɑ ngei mei. Wom mɑ ǹ wi ɑ jine.
Kɑ Yesu nɑ hɛ nge yom di cii, cɔfɔ ɑ̀ hurɑ ǹ jine kɑ ziji ko kpei Yerusɑlɛm.
A kɑɑ tɔ Yesu mɑɑni Betɑfɑji kpɑɑrɑ ndɑ Betɑni kpɑɑrɑ, tondi kuku fɔ dɔ kɑ ǹ cii ɑ̀ sɛ Olibe zugu. A nɑ ngɑ coobɑɑbɑize yom ŋmɔne ihinkɑ dɔntɔm.
À cii ǹ sɛ: Wom mɑ kpei kpɑɑrɑ wɔ kɑ ɑ̀ goono i jine. Sɑɑ kɑ wom go huro ɑ̀ kunɑ wom kɑɑ di fɑrikɑ binci hɑiwɑsu fɔ goono hɔɑntɛ kɑ bɔrɔ fɔ kulu mɑnɑ kɑɑru ɑ̀ bɔm bɑ ce fɔ. Wom mɑ ɑ̀ feeri kɑ kɑɑndɑ nee.
De bɔrɔ fɔ nɑ wom hã ifɔ sɛ wom go kɑ ɑ̀ feeri, wom mɑ cii: Kpe yɑ gundɑ ɑ̀ murɑdu.
Coobɑɑbɑize hinkɑ di kɑ ɑ̀ dɔntɔm kpei. Ǹ nɑ hɛ kulu gɑru zɑngɑ Yesu nɑ ɑ̀ cii ǹ sɛ.
Kɑ ǹ go fɑrikɑ binci hɑiwɑsu di feeri, fɑrikɑkpɛ yom cii ǹ sɛ: Ifɔ sɛ wom go kɑ ɑ̀ feeri?
Ǹ tu ǹ sɛ kɑ cii: Kpe yɑ gundɑ ɑ̀ murɑdu.
Ǹ kpeindɑ fɑrikɑ binci hɑiwɑsu di Yesu sɛ. Ǹ nɑ ngei jiine yom dɛcɛ ɑ̀ bɔm. Ǹ nɑ Yesu mo dɛcɛ ɑ̀ bɔm.
Sɑɑ kɑ ɑ̀ goono fɔndɔ bɔm, beerem go kɑ ngei jiine yom dɑɑru fɔndɑ bɔm.
Sɑɑ kɑ ɑ̀ gɑ mɑɑni Olibe zugu tondi kuku zuli kunɑ, coobɑɑbɑize yom bɑyom kulu gɑ fɑihã. Ǹ gɑ kɑ Ikpɛ sifɑ ndɑ jinde beeri kɑ simbɑ ndɑ dɑbɑri gbei kulu kɑ ǹ di.
Ǹ go cii: Bɑrikɑkpɛ nɑ, Dɑbɑrikpɛ kɑ ɑ̀ go kɑɑ Kpe mɑɑ gɑɑ. Bɑɑni mɑ tɛ bɛɛnɛ. Deizɑ mo mɑ tɛ bɛɛnɛ kunɑ hɑli sɑmɑu.
Fɑrisi fɔndɔ bɔrɔ fɔ yom mo kɑ ǹ goono jɑmɑ di bindi kunɑ cii Yesu sɛ: Coobɑɑbɑ, n mɑ n coobɑɑbɑize yom kɔnkɔm.
Ammɑ Yesu tu ǹ sɛ kɑ cii: A gɑ cii wom sɛ, de beerem wɔ dɛnjɛ tondi yom kɑɑ kuwɑ ndɑ wɑɑsi.
Sɑɑ kɑ Yesu mɑɑni hɑli ɑ̀ di wɑngɑrɑ, ɑ̀ hɛ̃ wɑngɑrɑ di gɑɑ.
À cii: Ni mo, n sibei bɑ hunkunɑ hɛ yom kɑ ǹ kɑɑndɑ bɑɑni zɑmɑ mɑɑsɑ ǹ tugu n moo yom sɛ.
Hɑnu yom go kɑɑ n gɑɑ kɑ n ŋmɔne ibɛrɛ yom kɑɑ birini kuku cini kɑ n hundi. Ǹ gɑ n koli kɑ hundi kɑ n kɑmkɑm cɔrɔ yom kulu gɑɑ.
Ǹ gɑ n zeeri gɑndɑ mɑ, ni ndɑ n kɑɑ yom n bumbum kunɑ. Ǹ si tɑndi fɔ nɑm tondi bɔm zɑmɑ lɔkɑci kɑ Ikpɛ kɑɑ n dɔ, n mɑnɑ ɑ̀ bei.
Kɑ Yesu huro Ikpɛ bɛɛrɑndiyom dɔ ɑ̀ sinti kɑ nodi neerɑkɔ yom ndɑ deikɔ yom gɑɑrɛ kɑ kɑɑ tɛrɛ.
À cii ǹ sɛ: Ikpɛ Sendi hɑntumɑntɛ cii, A gɔrɛ dɔ yɑ ɑduwɑ tɛyom dɔ no. Ammɑ wom wɔ, wom nɑ ɑ̀ tɛ lɔkɔ zee yom ŋmɔne.
Hɑnu kulu Yesu gɑ cooɑndi Ikpɛ bɛɛrɑndiyom dɔ. Ammɑ gɑrɑndikɔ jinɑ yom ndɑ Moisi fɔndɑ cooɑndikɔ yom ndɑ mɑrgɑ hɑikusu yom go ceeci ngei mɑ ɑ̀ wi.
Ǹ mɑnɑ du kɑ hɛ fɔ tɛ zɑmɑ jɑmɑ di kulu gɑ sɑɑle dɑm Yesu sendi gɑɑ kɑ hɑngɑ dɑm ɑ̀ sɛ.
À kɑɑ tɔ hɑnu nge yom di ŋmɔne ɑfɔ Yesu gɑ jɑmɑ cooɑndi Ikpɛ bɛɛrɑndiyom dɔ. À gɑ Bɑɑru Hinno wɑɑzu tɛ. Cɔfɔ gɑrɑndikɔ jinɑ yom ndɑ Moisi fɔndɑ cooɑndikɔ yom ndɑ mɑrgɑ hɑikusu yom kɑɑ ɑ̀ dɔ.
Ǹ cii ɑ̀ sɛ: Cii i sɛ hini fɔ nɑ n gɑ hɛ yom wɔ tɛ ndɑ? Mee yɑ nɑ n no hini wɔ?
Yesu tu ǹ sɛ kɑ cii: Hɛɛ mɑ, ɑ wom hã hɛ fɔ. Wom mɑ cii ɑ sɛ.
Mirɑndiyom kɑ Yohɑnnɑ tɛ, Ikpɛ dɔ no ɑ̀ hunu dee wɑlɑ iburɑdɑm yom dɔ?
Cɔfɔ ǹ sendi cɛrɛ gɑme kɑ cii: De i cii Ikpɛ dɔ no ɑ̀ hunu ɑ̀ kɑɑ cii, yɑ di gɑɑ ifɔ sɛ no i mɑnɑ ɑ̀ nɑɑne?
Ammɑ de i cii iburɑdɑm yom dɔ no ɑ̀ hunu, jɑmɑ wɔ kulu gɑ i cetu ndɑ tondi yom zɑmɑ jɑmɑ tɑbɑi kɑ Yohɑnnɑ yɑ ɑndebi no.
Cɔfɔ ǹ tu Yesu sɛ kɑ cii ngei si bei nungu kɑ mirɑndiyom di hunu.
Yesu mɑ tu ǹ sɛ kɑ cii: Hɛɛ mo, ɑ si cii wom sɛ hini kɑ ɑ go hɛ yom wɔ tɛ ndɑ.
Yesu bine sinti kɑ yɑɑse wɔ tɛ jɑmɑ di sɛ. A cii: Bɔrɔ fɔ nɑ lɛzɛ̃ tuuri yom tilɑm. À nɑ ɑ̀ dɑm hɑifɑri fɔ yom kɑmbɛ kɑ nɑɑru lɑɑbu ŋmɑni kɑ jɛ.
Sɑɑ kɑ tuuriize kɔsuyom wɑtɛ tɔ, ɑ̀ nɑ bɑnyɑ fɔ dɔntɔm hɑifɑri yom di dɔ ǹ mɑ ngɑ lɛzɛ̃ize no ɑ̀ sɛ. Ammɑ hɑifɑri yom di nɑ ɑ̀ kɑru kɑ ɑ̀ yeti kɑmbɛ kɔnu.
Lɑmbukpɛ di nɑ bɑnyɑ fɔ dɔntɔm kpɛɛnɛ. Hɑifɑri yom di nɑ ngɑ mɑ kɑru. Ǹ nɑ ɑ̀ woo. Ǹ nɑ ɑ̀ yeti kɑmbɛ kɔnu.
À nɑ bɑnyɑ hinzɑntɛ dɔntɔm ɑmmɑ ǹ nɑ ngɑ mɑ mɛrɛ kɑ ɑ̀ cetu tɛrɛ.
Lɑmbukpɛɑ cii: Mɛtɛ ɑ tɛ? A bei. A gɑ ɑ kɑɑ binegɑnji dɔntɔm. Hɑnibɑ de ǹ di ngɑ wɔ, ǹ gɑ ɑ̀ dɑm.
Ammɑ kɑ hɑifɑri yom di ɑ̀, ǹ sendi cɛrɛ sɛ kɑ cii: Bɔrɔ wɔne yɑ ci tubukɔ. Wɑ kɑɑ, i mɑ ɑ̀ wi. Tubu di mɑ ci i ŋmɔne.
Cɔfɔ ǹ nɑ ɑ̀ cetu lɑmbuɑ bɑndɑ kɑ ɑ̀ wi. Yɑ di gɑɑ mɛtɛ lɑmbukpɛɑ di kɑɑ tɛ hɑifɑri yom di sɛ?
À kɑɑ gbeiteeri yom wi kɑ lɑmbuɑ nɑ bɔrɔ ŋmɑni yom sɛ. Kɑ ǹ mɑɑ yɑ di cɔfɔ ǹ cii: Ikpɛ mɑ si tɑ.
Yesu nɑ ǹ gunɑ kɑ cii: Dee ifɔ yɑ ci wɔne kɑ ǹ hɑntum feeriji? Tondi kɑ cinikɔ yom hungu, ɑ̀ tɛ cinɑri mimbɑri cire tɑndi sintine.
Bɔrɔ kulu kɑ ɑ̀ kɑm tɑndi di bɔm, ɑkpɛ tutubu no. Ammɑ bɔrɔ kɑ ɑ̀ bɔm tondɑ kɑm, tɑndɑ gɑ ɑ̀ fufu.
Lɔkɑci ngɑ di no gɑrɑndikɔ jinɑ yom ndɑ Moisi fɔndɑ cooɑndikɔ yom ceeci ngei mɑ ɑ̀ dii. Ǹ bine hɑmburu jɑmɑ di zɑmɑ ǹ bei ngei bɔm no Yesu nɑ yɑɑse cii.
Ǹ go Yesu lɑɑkɑli gunɑ. Ǹ nɑ ceekpɛrɛtɑɑsi yom dɔntɔm ǹ mɑ ngei bɔm tɛ zɑngɑ bɔrɔ cɛɑntɛ susu yom. Ǹ go kɔbɛ fɔ ceeci ɑ̀ gɑɑ sendi fɔ dɔ zɑmɑ ǹ mɑ du kɑ ɑ̀ dɑm gɑɑbikoni kɑmbɛ ndɑ ɑ̀ dɑbɑri kunɑ.
Cɔfɔ ǹ nɑ ɑ̀ hã kɑ cii: Coobɑɑbɑ, i bei kɑ n go sendi bɛ kɑ ɑ̀ sɑbɑ. N go cooɑndi cɑu cɑu. N si bɑɑbɑɑ tɛ ɑmmɑ n gɑ cooɑndi Ikpɛ fɔndɑ bɔm ndɑ cimi.
À hɑlɑli i sɛ i mɑ ɑlikɑsi bɑnɑ Kɑisɑ sɛ bɑ wɑlɑ ɑ̀ mɑnɑ hɑlɑli?
Zɑ kɑ Yesu nɑ ǹ cɛmbɛrɛ bei, ɑ̀ cii ǹ sɛ: Ifɔ sɛ wom gɑ kɑ ɑ bubure?
Wɑ ɑ cɛbɛ dinɑri wɔkɔkɔize fɔ. Mee bɔm ndɑ mee jeeri nɑ ɑ̀ gɑɑ wɔ? Ǹ tu ɑ̀ sɛ kɑ cii: Kɑisɑ ŋmɔne nɑ.
Yesu cii ǹ sɛ: Ngɑ di sɛ wom mɑ Kɑisɑ hɛ yom nɑ Kɑisɑ sɛ, Ikpɛ hɛ yom mɑ Ikpɛ sɛ.
Ǹ si hini kɑ Yesu dii ndɑ ɑ̀ sendi yom jɑmɑ di jine. Ǹ gɑ mɑmɑci ndɑ zɑngɑ Yesu tu kɑ yeti, ǹ dɛnjɛ.
Sɑdusi fɔndɔ bɔrɔ fɔ yom mɑ kɑ ǹ gɑ cii bukɔei tunɑndiyom si, ǹ kɑɑ Yesu dɔ kɑ ɑ̀ hã.
Ǹ cii: Coobɑɑbɑ, Moisi hɑntum i sɛ kɑ cii de bɛɛrɛ kɑ ɑ̀ gundɑ wɛndɛ bu, ɑ̀ mɑnɑ kɑɑ nɑm, ɑ̀ cɛɛnɛ mɑ wɛndɑ zɑɑ kɑ du hɛiyom ngɑ bɛɛrɛ di sɛ.
Cɛɛnɛ ndɑ bɛɛrɛ iye goono. Sintine nɑ wɛndɛ fɔ zɑɑ. À bu. À mɑnɑ hɛi.
Ihinkɑntɛ nɑ wɛndɑ zɑɑ. Ngɑ mɑ bu, ɑ̀ mɑnɑ hɛi.
Ihinzɑntɛ mɑ nɑ ɑ̀ zɑɑ yɑ di kɑlɑ iyɑntɑ. Ǹ bu, ǹ mɑnɑ hɛi.
Ǹ kulu bɑndɑ weibɔrɔ di mɑ bu.
Ngɑ di sɛ tunɑndiyomɑ hine, ǹ kunɑ mee wɛndɛ nɑ zɑmɑ ǹ bɔrɔ iye kulu nɑ ɑ̀ zɑɑ wɛndɛ?
Yesu tu ǹ sɛ kɑ cii: Zɑmɑni wɔ beerem gɑ hiji, ǹ go hijɑndi.
Ammɑ beerem kɑ ǹ lɑsɑbu ǹ tɔ ǹ mɑ du bɑ zɑmɑni kɑ ɑ̀ go kɑɑ kunɑ ndɑ bukɔei tunɑndiyom kunɑ, ǹ si hiji, ǹ si hijɑndi.
Ǹ si hini kɑ bu kpɛɛnɛ. Ǹ sɑbɑ ndɑ Ikpɛ dɔntɔneize yom. Ikpɛ ize yom mo no zɑ kɑ ǹ tɛ tunɑndiyom ize yom.
Ammɑ bukɔ yom kɑɑ tunu. Moisi bumbum nɑ ngɑ di cɛbɛ kubu dɔ, nungu kɑ ɑ̀ dɔ ɑ̀ gɑ Kpe cɛɛ kɑ cii: Abulɛmɑ ŋmɔne Ikpɛ ndɑ Isɑɑkɑ ŋmɔne Ikpɛ ndɑ Yɑkɔfu ŋmɔne Ikpɛ^.
Ammɑ ɑ̀ mɑnɑ ci bukɔ yom ŋmɔne Ikpɛ nɑ bɑ. Ngɑ yɑ ci bɑhunɑ yom ŋmɔne Ikpɛ zɑmɑ ngɑ wɔ dɔ ǹ kulu gɑ hunɑ.
Moisi fɔndɑ cooɑndikɔ fɔ yom mɑ tu kɑ cii: Coobɑɑbɑ, n sendi ihinno.
À bɑndɑ, ǹ mɑnɑ tu kɑ ɑ̀ hã hɛ fɔ kulu kpɛɛnɛ.
Yesu cii ǹ sɛ: Mɛtɛ ǹ tɛ kɑ cii Mɛsiyɑ yɑ Dɑfidi ize no?
Dɑfidi bumbum cii Sɑmu yom tirɑ kunɑ: Kpe cii ɑ Kpe sɛ, n mɑ gɔrɔ ɑ kɑmbɛŋmɑɑ gɑɑ,
hɑli yɑ n ŋmɔne ibɛrɛ yom tɛ n cee yom dɛcɛ yom dɔ.
Dɑfidi bumbum gɑ kɑ ɑ̀ cɛɛ Kpe, mɛtɛ ɑ̀ tɛ kɑ ci ɑ̀ ize?
Sɑɑ kɑ jɑmɑ di kulu go hɑngɑ dɑm, ɑ̀ sendi ngɑ coobɑɑbɑize yom sɛ.
À cii: Wom mɑ lɑɑkɑli ndɑ Moisi fɔndɑ cooɑndikɔ yom kɑ ǹ gɑ fɑɑriŋmɑɑ kɑ yɑɑli ndɑ kpɛ kuku. Ǹ gɑ bɑɑ ǹ mɑ cini kɑ ngei fɔɔ hebu bɑtumɑ yom kunɑ. Ǹ gɑ bɑɑ jine gɔrɛ dɔ bɛɛrɛkpɛ yom mɑ Yuifu yom mɑrgɑ fuu yom kunɑ ndɑ jine gɔrɛ dɔ bɛɛrɛkpɛ jingɑru ŋmɑɑyom dɔ.
Ngei yɑ gɑ weibɔrɔ sokoni yom fuu yom kuu. Ǹ gɑ kɑ ɑduwɑ kuku tɛ kɑ himɑ zɑngɑ gɑnɑkɔ hinno yom. Ǹ kɑɑ du ciiti ifutu futu.
Kɑ Yesu nɑ bɔm tunɑndi ɑ̀ di hɑibɑrikɑntɛ yom gɑ kɑ ngei sɑrɑɑ yom dɑm nooru jisiyom dɔ.
À di weibɔrɔ sokoni tɑlikɑ fɔ mɑ kɑ ɑ̀ go tɑngɑ hinkɑ dɑm.
Cɔfɔ Yesu cii: Cimi nɑ ɑ gɑ cii wom sɛ sokoni tɑlikɑ wɔ nɑ nooru dɑm kɑ bisɑ bɔrɔ kulu.
Ngei wɔ ǹ nooru dɛcɛ bɔm no ǹ dɑm kɑ sɑrɑɑ Ikpɛ sɛ ɑmmɑ wei wɔ no ngɑ hinɑ dɑm. Hɛ kulu kɑ ɑ̀ gundɑ noyɑ ɑ̀ mɑ hunɑ ndɑ.
Bɔrɔ fɔ yom go kɑ Ikpɛ bɛɛrɑndiyom dɔ sendi tɛ kɑ cii: Ǹ nɑ ɑ̀ tɑɑlɑm ndɑ tɑndi hinno yom ndɑ sɑrɑɑ yom.
Yesu cii: Kɑ simbɑ ndɑ bɛ yom kɑ wom gɑ gunɑ, hɑnu yom gɑ kɑɑ kɑ bɑ tɑndi fɔ si cindi tɑndi bɔm kɑ ǹ si ɑ̀ kɑru kɑ see.
Ǹ nɑ Yesu hã kɑ cii: Coobɑɑbɑ, sɑɑ fɔ nɑ hɛ nge yom di kɑɑ tɛ dɑ? Alɑmu fɔ yɑ tɛ sɑɑ kɑ hɛ nge yom di bɑ kɑɑ?
Yesu bine cii: Wom mɑ lɑɑkɑli ǹ mɑ si wom dɛrɑndi. Bɔrɔ boobo yɑ kɑɑ ndɑ ɑ mɑɑ kɑ cii: Hɛɛ yɑ ci Mɛsiyɑ. Lɔkɑci bine tɔ. Wom mɑ si ǹ gɑnɑ.
Sɑɑ kɑ wom kɑɑ mɑɑ ǹ mɑ wɑngu yom bɑɑru ndɑ lɑɑbu yom wɑngu kɔsɔngu, wom mɑ si hɑmburu. Tilɑsi nɑ hɛ nge yom di kulu mɑ tɛ, ɑmmɑ beeniyom mɑnɑ tɔ jinɑ.
Yesu cii ǹ sɛ mɑ: Dimi kɑɑ tunu kɑ gɑɑbɑ ndɑ dimi. Kpetɛrɛ kɑɑ tunu kpetɛrɛ gɑɑ.
Gɑndɑ zinjiyom bɑmbɑtɑ yom kɑɑ tɛ nungu ŋmɑni ŋmɑni. Hɛrɛɛ ndɑ bɑlɑu yom ndɑ hɑmbure bɛ yom kɑɑ goono. Alɑmu bɑmbɑtɑ yom kɑɑ tɛ kɑ hunu zɑ bɛɛnɛ.
Ammɑ hɑli yom di kulu tɛ, ǹ kɑɑ wom dii kɑ wom Ǹ kɑɑ wom dɑm Yuifu yom mɑrgɑ fuu yom kɑmbɛ kɑ wom dɑm kɑsu. Ǹ kɑɑ kpeindɑ wom gɑndɑkpɛ yom jine ndɑ lɑɑbu gɑɑbikoni yom jine ɑ mɑɑ sɑbu sɛ.
Ngɑ di kɑɑ tɛ wom sɛ sɛdɑ.
Ngɑ di sɛ wɑ zɑɑ wom bine yom kunɑ, wom mɑ si jinɑ kɑ lɑsɑbu ndɑ zɑngɑ wom kɑɑ tu kɑ cii.
Hɛɛ bumbum, ɑ wom no mee kɑ sendi ndɑ hɑikusutɛrɛ. Bine, wom zojikɑri yom kulu si hini kɑ tu wom sɛ wɑlɑ kɑ hungu wom sɛ.
Ammɑ wom bɑhɛi yom ndɑ wom cɛɛnɛ yom ndɑ wom bɛɛrɛ yom ndɑ wom hɑikusu yom ndɑ wom kpɑɑsi yom, ǹ kɑɑ wom dɑm kɑmbɛ mɑ. Ǹ kɑɑ wom bɔrɔ fɔ yom wi.
Ǹ kulu kɑɑ hungu wom ɑ mɑɑ sɑbu sɛ.
Ammɑ wom bɔm hɑmini bɑ ɑfɔ si hɑlɑci.
Wom mɑ cɛ ɑ̀ mɑ boori. À gɑɑ no wom kɑɑ du wom hundi yom.
Sɑɑ kɑ wom kɑɑ di wɑnguize yom nɑ Yerusɑlɛm koli kɑ hundi wom mɑ bei kɑ Yerusɑlɛm hɑlɑciyom mɑɑni noyɑ.
Beerem kɑ ǹ goono Yude lɑɑbu mɑ zuuru kɑ kpei tondi kuku yom kunɑ. Beerem kɑ ǹ goono wɑngɑrɑ bindi kunɑ mɑ mɑ zuuru kɑ hunu. Beerem kɑ ǹ goono gɑnji yom kunɑ mo, ǹ mɑ si huro wɑngɑrɑ di kunɑ.
Fɑɑsɑ hɑnu yom hine noyɑ hɑli hɛ kulu kɑ ǹ hɑntum mɑ tɔ.
Ammɑ kɑito weibɔrɔ yom kɑ ǹ gundɑ kunu, ndɑ weibɔrɔ yom kɑ ǹ gɑ nɑnɑndi hɑnu nge yom di. Kɑnkɑmi bɑmbɑtɑ yɑ kɑɑ tɛ hɑndunyɑ kunɑ ndɑ binetɔnɛ jɑmɑ wɔ gɑɑ.
Ǹ kɑɑ kɑm tɑkubɑ mee kɑɑnu cire. Ǹ gɑ ǹ dɑm tɑmtɛrɛ kɑ kpeindei hɑndunyɑ dimi kulu kunɑ. Dimi cindei kɑɑ Yerusɑlɛm tɑɑmu kɑlɑ dimi cindei lɔkɑci mɑ kube.
Alɑmu yom mo kɑɑ tɛ weenu ndɑ hɑndu ndɑ hɑndɑriyɑize yom kunɑ. Hɑndunyɑ kunɑ mo, dimi yom kulu lɑɑkɑli kɑɑ tunu kɑ biti kɑlɑ kɑlɑ tɛku kɔsɔngu bɑmbɑtɑ ndɑ ɑ̀ boosu yom sɑbu sɛ.
Beerem gɑ ngei hundi kɑɑ ndɑ hɑmburu, hɛ yom kɑ ǹ go mɑɑ ǹ go kɑɑ hɑndunyɑ bɔm sɑbu sɛ. Bɛɛnɛ dɑbɑri yom kɑɑ zinji.
Cɔfɔ ǹ kɑɑ di hɛɛ Adɑmize, ɑ go kɑɑ buru bɔm ndɑ dɑbɑri ndɑ deizɑ bɑmbɑtɑ.
Ammɑ sɑɑ kɑ hɛ nge yom di sinti kɑ tɛ, wɑ wom bɔm yom tunɑndi kɑ gunɑ bɛɛnɛ. Wom fɑnsɑyom go mɑɑni.
Yesu nɑ yɑɑse wɔne mɑ tɛ ǹ sɛ kɑ cii: Wom mɑ jee nyɑ gunɑ ndɑ tuurinyɑ yom kulu.
Sɑɑ kɑ ǹ sinti kɑ fiyo, wom bumbum di ko bei kɑ kediɑ mɑɑni kɔ.
Yɑ nɑ bɑ wom mɑ, sɑɑ kɑ wom gɑ di bɛ nge yom di gɑ tɛ, wom mɑ bei kɑ Ikpɛ kpetɛrɛ mɑɑni.
Cimi nɑ ɑ gɑ cii wom sɛ, zɑmɑni wɔ si beeni pɑi kɑlɑ ǹ kulu mɑ tɔ.
Bɛɛnɛ ndɑ gɑndɑ kɑɑ beeni, ɑmmɑ ɑ sendi yom si beeni pɑi.
Wom bumbum, wom mɑ lɑɑkɑli ndɑ wom bɔm hɑli wom bine yom si tim ndɑ butuguyom ndɑ buguyom ndɑ hundi kɑrihã yom. Hɑnu ngɑ di mɑ si kɑɑ wom sɛ jirise kunɑ.
À kɑɑ kɑɑ no zɑngɑ kuse hɑndunyɑ bɔrɔ kulu bɔm.
À sɛ no, wom mo bɑtu. Wom mo ŋmɑɑrɛ wom mɑ du dɑbɑri kɑ kɔmɑ hɛ nge yom di kulu kɑ ǹ bɑ tɛ gɑɑ. Wom mɑ du kɑ cɛ mo hɛɛ Adɑmize jine.
Zɑɑri kulu Yesu cini cooɑndi Ikpɛ bɛɛrɑndiyom dɔ. Ciini ɑ̀ cini hunu kɑ kpei gɔrɔ tondi kuku bɔm kɑ ǹ cii ɑ̀ sɛ Olibe zugu.
Susubɑ zɑ ndɑ hine bɔrɔ kulu cini kpei ɑ̀ dɔ Ikpɛ bɛɛrɑndiyom dɔ kɑ hɑngɑ dɑm ɑ̀ sɛ.
Buuru Kɑsɑmi Si jingɑru bine kɑ ǹ cii ɑ̀ sɛ Bɔmdɑɑrum jingɑru gɑ mɑɑni.
Gɑrɑndikɔ jinɑ yom ndɑ Moisi fɔndɑ cooɑndikɔ yom gɑ ceeci zɑngɑ ngei mɑ tɛ kɑ Yesu wi. Ammɑ jɑmɑ di nɑ ǹ gɑ hɑmburu.
Setɑm huro Yudɑ bine kunɑ, Yudɑ kɑ ɑ̀ gundɑ mɑɑ dɛcɛ Isikɑriɔtu. À goono coobɑɑbɑize wei cindi hinkɑ kunɑ.
Yudɑ kpei sendi gɑrɑndikɔ jinɑ yom sɛ ndɑ Ikpɛ bɛɛrɑndiyom dɔ bɑtukɔ yom sɛ zɑngɑ ngɑ gɑ ɑ̀ dɑm ǹ kɑmbɛ.
Cɔfɔ ǹ bine gɑ yee. Ǹ cii ngei gɑ ɑ̀ nɑ nooru.
Yudɑ tu. Zɑ sɑɑ di nɑ ɑ̀ gɑ ceeci ngɑ mɑ Yesu dɑm ǹ kɑmbɛ, jɑmɑ di mɑ si bei.
Buuru Kɑsɑmi Si jingɑru hɑnu tɔ, hɑnuɑ kɑ ɑ̀ gɑɑ ǹ gɑ Bɔmdɑɑrum jingɑru feeji wi.
Yesu bine nɑ Piɛɛ ndɑ Yohɑnnɑ dɔntɔm kɑ cii: Wɑ kpei, wom mɑ Bɔmdɑɑrum jingɑru ŋmɑɑri sɔlu tɛ i mɑ ŋmɑɑ.
Ǹ cii ɑ̀ sɛ: Mɑni nɑ n gɑ bɑɑ i mɑ ɑ̀ sɔlu?
À cii ǹ sɛ: Gunɑ, sɑɑ kɑ wom go huro wɑngɑrɑ kunɑ, hɑibɔrɔ fɔ kɑ ɑ̀ gɑ hɑɑbu hɑri jɛrɛ, ɑ̀ kɑɑ wom kube. Wom mɑ ɑ̀ gɑnɑ kɑlɑ hundi kɑ ɑ̀ kunɑ ɑ̀ huro.
Wom mɑ cii hundikpɛ di sɛ: Coobɑɑbɑ cii n sɛ, mɑni fuu kɑ ɑ̀ kunɑ ɑ zumbu kɑ Bɔmdɑɑrum jingɑru ŋmɑɑri ŋmɑɑ ndɑ ɑ coobɑɑbɑize yom?
À kɑɑ wom cɛbɛ jidɑmbisɑ fuu beeri fɔ, kɑ ɑ̀ hinsɑ. À kunɑ no wom mɑ jingɑruɑ ŋmɑɑri sɔlu.
Ǹ kpei nodi. Ǹ nɑ hɛ kulu gɑru zɑngɑ Yesu cii ǹ sɛ. Ǹ nɑ jingɑruɑ ŋmɑɑri sɔlu.
Sɑɑ kɑ lɔkɑci tɔ, Yesu gɔrɔ ndɑ diyɑ wei cindi hinkɑ.
Cɔfɔ ɑ̀ cii ǹ sɛ: A gundɑ guuri kɑlɑ kɑlɑ yɑ Bɔmdɑɑrum jingɑru ŋmɑɑri wɔ ŋmɑɑ wom bɑndɑ zɑ yɑ nɑ guruguze.
A go cii wom sɛ, ɑ si ɑ̀ ŋmɑɑ kpɛɛnɛ kɑlɑ ǹ mɑ ɑ̀ tɔnɑndi Ikpɛ kpetɛrɛ kunɑ.
Kɑ Yesu nɑ gulɑize fɔ zɑɑ kɑ Ikpɛ sɑɑbu, ɑ̀ cii: Wɑ wɔne zɑɑ kɑ fɑrisi wom gɑme.
A go cii wom sɛ, ɑ si lɛzɛ̃ hɑri hɑm kpɛɛnɛ kɑlɑ Ikpɛ kpetɛrɛ mɑ kɑɑ.
Kɑ ɑ̀ nɑ buuru zɑɑ kɑ Ikpɛ sɑɑbu, ɑ̀ nɑ ɑ̀ zenji zenji kɑ ɑ̀ fɑrisi ǹ sɛ. À cii: Wɔne yɑ ci ɑ gɑɑbɑm kɑ ɑ go no wom sɑbu sɛ. Wom mɑ wɔne tɛ kɑ hɔngɔ hɛɛ.
Yɑ nɑ ɑ̀ nɑ gulɑize fɔ mɑ zɑɑ wiciri ŋmɑɑri di bɑndɑ kɑ cii: Wɔne yɑ ci ɑ kuri ɑlikɑwɑli ŋmɔne teji tɛyom kɑ ɑ̀ gɑ munu wom sɑbu sɛ.
Ammɑ gunɑ, bɔrɔ kɑ ɑ̀ gɑ kɑ ɑ dɑm kɑmbɛ, ɑ̀ go ŋmɑɑ ndɑ hɛɛ.
Hɛɛ Adɑmize, ɑ go kpei ndɑ zɑngɑ Ikpɛ nɑ ɑ̀ gɔrɛndi. Ammɑ kɑito bɔrɔ kpɛ kɑ ɑ̀ nɑ ɑ dɑm kɑmbɛ.
Cɔfɔ ɑ̀ coobɑɑbɑize yom sinti kɑ cɛrɛ hã: Mee no bɔrɔ kpɛ i kunɑ kɑ ɑ̀ bɑ wɔne tɛ?
Kɑkɔ fɔ mo tunu ǹ gɑme ngei mɑ bei ngei kunɑ bɔrɔ kɑ ɑ̀ ci ibeeri.
Yesu cii ǹ sɛ: Dimi cindei kpe yom go kɑ ngei hini cɛbɛ ndɑ bɔmbɛɛrɛ ngei beerem bɔm. Ngei kɑ ǹ go hini cɛbɛ beerem bɔm, ǹ go kɑ ǹ cɛɛ ihinno tɛkɔ yom.
À mɑ si ci zɑngɑ yɑ wom gɑme. Ammɑ bɔrɔ kɑ ɑ̀ ci ibeeri kɑ bisɑ wom kulu ɑ̀ mɑ ci icɛnɑ kulu kulu. Bɔrɔ kɑ ɑ̀ ci jinɑ ɑkpɛ mɑ ci bɔrɔ kɑ ɑ̀ go tɑmtɛrɛ.
Mee yɑ ci ibeeri nee, bɔrɔ kɑ ɑ̀ go tɑmtɛrɛ dee wɑlɑ bɔrɔ kɑ ɑ̀ go gɔrɔ kɑ ŋmɑɑ? À nɑ ci bɔrɔ kɑ ɑ̀ gɑ gɔrɔ kɑ ŋmɑɑ no bɑ? Ammɑ hɛɛ wɔ, ɑ goono wom gɑme kɑ ci bɔrɔ kɑ ɑ̀ go tɑmtɛrɛ.
Ammɑ wom, wom yɑ ci beerem kɑ ǹ bo goono ndɑ hɛɛ ɑ bubure yom kunɑ.
A sɛ no, hɛɛ mo ɑ go kpetɛrɛ jisi wom sɛ zɑngɑ ɑ Bɑɑbɑ nɑ ɑ̀ jisi ɑ sɛ.
À gɑɑ no wom mɑ ŋmɑɑ kɑ hɑm ndɑ hɛɛ ɑ tɑbulu dɔ ɑ kpetɛrɛ kunɑ. Wom mɑ gɔrɔ mɑ kpetɛrɛ kɑrigɑ yom bɔm kɑ Isirɑilɑ dimi wei cindi hinkɑ ciiti.
Kpe cii: Simɔ, Simɔ gunɑ, Setɑm ŋmɑɑrɛ ngɑ mɑ du wom kɑ zinji zɑngɑ mɔsɔngu.
Ammɑ hɛɛ mo, ɑ nɑ ɑduwɑ tɛ n sɛ zɑmɑ n nɑɑne mɑ si gɑziɑ. Ni mo, sɑɑ kɑ n kɑɑ bɛrɛ kɑ ye n mɑ n nyɑize yom nɑ gɑɑbi.
Cɔfɔ Piɛɛ cii ɑ̀ sɛ: Kpe, ɑ sɔlu kɑ n gɑnɑ kɑ kpei hɑli kɑsu wɑlɑ bu.
Ammɑ Yesu cii ɑ̀ sɛ: Piɛɛ, ɑ cii n sɛ, hɑli gɔrɔngɔ cɑ hunkunɑ n gɑ ɑ ze ce hinzɑ kɑ cii n si ɑ bei.
À cii ǹ sɛ mo: Sɑɑ kɑ ɑ nɑ wom dɔntɔm zɑlifɔntɔ si, fɔlɔ si, tɑɑmu si, hɛ fɔ nɑ wom gɑziɑ bɑ? Ǹ cii: Bɑ bɛ fɔ.
À cii ǹ sɛ: Ammɑ mɑɑsɑnkulu bɔrɔ kɑ ɑ̀ gundɑ zɑlifɔntɔ ɑ̀ mɑ zɑɑ. Wɔ kɑ ɑ̀ gundɑ fɔlɔ ɑ̀ mɑ zɑɑ. Wɔ kɑ ɑ̀ sindɑ tɑkubɑ ɑ̀ mɑ ngɑ jiine neerɑ kɑ tɑkubɑ dei.
A gɑ cii wom sɛ: Sendi wɔne kɑ ǹ hɑntum kɑlɑ de ɑ̀ mɑ ɑ̀ tɔnɑndi ɑ dɔ kɑ ɑ̀ cii, Ǹ nɑ ɑ̀ lɑsɑbu fɔndɑ dɑɑrumkɔ yom kunɑ. Hɛ yom kɑ ǹ hɑntum ɑ bɔm, ǹ gundɑ ǹ tɔnɑndiyom.
Cɔfɔ ǹ cii: Kpe, gunɑ nee tɑkubɑ hinkɑ. A cii ǹ sɛ: A wɑsɑ.
Kɑ ɑ̀ hunu ɑ̀ kpei Olibe zugu tondi kukuɑ dɔ zɑngɑ ɑ̀ dɔnɑ kɑ cini tɛ. À coobɑɑbɑize yom mo nɑ ɑ̀ gɑnɑ.
Sɑɑ kɑ ɑ̀ tɔ nungu di ɑ̀ cii ǹ sɛ: Wom mɑ ɑduwɑ tɛ kɑ wom mɑ si huro suiyom kunɑ.
À felem ndei zɑngɑ tɑndi cetuyom moore sɑrɑ. À sɔmbu kɑ ɑduwɑ tɛ kɑ cii:
Bɑɑbɑ, de n bɑɑ, n mɑ tɑɑbi wɔ moorɑndi ɑ̀ gɑɑ. Ndɑ ɑ̀ kulu ɑ̀ mɑ si ci ɑ binebɑɑ ɑmmɑ n ŋmɔnɛ mɑ tɛ. [
Cɔfɔ Ikpɛ dɔntɔneize fɔ fɑitɑ ɑ̀ sɛ kɑ ɑ̀ no gɑɑbi.
Kɑ binesɛrɛ bɑmbɑtɑ nɑ Yesu dii, ɑ̀ gɑ kɑ ɑduwɑ tɛ ndɑ niyɑ. Mɑɑsɑ mɑɑsɑ ɑ̀ sunje ye zɑngɑ kuri kɑ ɑ̀ gɑ toli gɑndɑ.]
Aduwɑ tɛyom bɑndɑ ɑ̀ tunu kɑ kɑɑ coobɑɑbɑize yom dɔ. À nɑ ǹ gɑru ǹ go jiibi binesɛrɛ sɑbu sɛ.
Cɔfɔ ɑ̀ cii ǹ sɛ: Ifɔ sɛ wom go jiibi? Wɑ tunu kɑ ɑduwɑ tɛ wom mɑ si huro suiyom kunɑ.
Sɑɑ kɑ ɑ̀ gɑ sendi, cɔfɔ jɑmɑ fɔ kɑɑ. Bɔrɔ kɑ ǹ cii ɑ̀ sɛ Yudɑ iwei cindi hinkɑ ŋmɔne ɑfɔ, ɑ̀ goono jɑmɑ di jine. À mɑɑni Yesu dɔ kɑ ɑ̀ sumsum.
Yesu cii ɑ̀ sɛ: Yudɑ, hɛɛ Adɑmize nɑ n go dɑm kɑmbɛ yɑ ndɑ sumsumyom?
Sɑɑ kɑ beerem kɑ ǹ goono Yesu hundɑntɛ di hɛ kɑ ɑ̀ bɑ tɛ, ǹ cii ɑ̀ sɛ: Kpe, i mɑ beri ndɑ tɑkubɑ nɑ?
Cɔfɔ ǹ kunɑ ɑfɔ nɑ gɑrɑndikɔ beerɑ bɑnyɑ beri kɑ ɑ̀ kɑmbɛŋmɑɑ hɑngɑ kɑɑ.
Ammɑ Yesu tu ǹ sɛ kɑ cii: Wɑ nɑm. Cɔfɔ Yesu nɑ bɔrɔ di hɑngɑ hɑmɑ kɑ ɑ̀ no bɑɑni.
Gɑrɑndikɔ jinɑ yom ndɑ Ikpɛ bɛɛrɑndiyom dɔ bɑtukɔ yom ndɑ mɑrgɑ hɑikusu yom kɑɑ Yesu dɔ. À cii ǹ sɛ: Wom kɑɑ kɑ ɑ dii ndɑ tɑkubɑ yom ndɑ goobu yom zɑngɑ zee?
Hɑnu kulu mɑ ɑ go gɔrɔ wom dɔ Ikpɛ bɛɛrɑndiyom dɔ, wom mɑnɑ kɑmbɛ dɛcɛ ɑ gɑɑ. Ammɑ mɑɑsɑ wom ŋmɔne lɔkɑci tɔ. Kube dɑbɑri ŋmɔne lɔkɑci mo tɔ.
Ǹ nɑ Yesu dii kɑ ɑ̀ boi. Ǹ kpeindɑ Yesu gɑrɑndikɔ beerɑ fuu kunɑ. Piɛɛ nɑ Yesu hɑmine zɑ nungu mooru.
Ǹ nɑ nini fɔ funsu hundi bɑtumɑ kunɑ nungu kɑ beerem meigu kɑ gɔrɔ. Piɛɛ gɔrɔ ǹ gɑme kunɑ.
Cɔfɔ gbeiize hundiyɑ fɔ di ɑ̀, ɑ̀ go gɔrɔ nini dɔ. Hundiyo di nɑ mɑɑ sinji Piɛɛ gɑɑ kɑ ɑ̀ gunɑ. A cii: Bɔrɔ kpɛ mɑ goono Yesu bɑndɑ.
Ammɑ Piɛɛ nɑ Yesu ze kɑ cii: Wei wɔ, ɑ si ɑ̀ bei.
À tɔntɔnu cɛnɑ kpɛɛnɛ bɔrɔ fɔ mo di ɑ̀ kɑ cii: Ni mo n goono beerem di kunɑ. Ammɑ Piɛɛ cii: E hɑru wɔ, ɑ si ǹ kunɑ.
À tɔ zɑngɑ guuru fɔ sɑrɑ, ɑfɔ mo tɑbɑtɑndi kɑ cii: Cimi no bɔrɔ kpɛ mɑ goono ɑ̀ bɑndɑ zɑmɑ Gɑlile lɑɑbu bɔrɔ nɑ.
Piɛɛ ye kɑ cii: E hɑru wɔ, ɑ si bei hɛ kɑ n gɑ cii wɔ. Sɑɑ kɑ ɑ̀ gɑ sendi mɑɑsɑ mɑɑsɑ gɔrɔngɔ cɑ.
Cɔfɔ Kpe bɛrɛ kɑ Piɛɛ gunɑ. Bine, Piɛɛ hɔngɔ Kpe sendɑ kɑ ɑ̀ cii ngɑ sɛ: Hɑli gɔrɔngɔ cɑ n gɑ ɑ ze ce hinzɑ.
Piɛɛ hunu tɛrɛ kɑ hɛ̃ kɑlɑ kɑlɑ.
Beerem kɑ ǹ gɑ Yesu dii, ǹ gɑ kɑ ɑ̀ hɑɑru. Ǹ gɑ kɑ ɑ̀ kɑru.
Ǹ nɑ ɑ̀ moo hɔ ko kɑ ɑ̀ sɑm. Ǹ cii: N mɑ ɑndebitɛrɛ tɛ. Mee yɑ nɑ n kɑru?
Ǹ nɑ sendi ŋmɑni yom mo cii ɑ̀ gɑɑ ndɑ woobi yom.
Kɑ mo bo mɑrgɑ hɑikusu yom ndɑ gɑrɑndikɔ jinɑ yom ndɑ Moisi fɔndɑ cooɑndikɔ yom meigu. Ǹ kɑɑndɑ Yesu ngei ciiti dumbukɔ yom dɔ.
Ǹ cii: De ni Mɛsiyɑ nɑ, n mɑ cii i sɛ. Yesu cii ǹ sɛ: De ɑ nɑ ɑ̀ cii wom sɛ, wom si cimɑndi bɑ cɛnɑ.
De bine ɑ go wom hã wom si tu ɑ sɛ. Wom si ɑ nɑm mɑ yɑ kpei.
Ammɑ zɑ mɑɑsɑ hɛɛ Adɑmize, ɑ kɑɑ gɔrɔ Ikpɛ Dɑbɑrikpɛ kɑmbɛŋmɑɑ gɑɑ.
Cɔfɔ ǹ kulu cii: Ni wɔ bine, Ikpɛ Ize nɑ? Yesu cii ǹ sɛ: Wom bumbum go cii, hɛɛ yɑ ci ngɑ.
Ǹ cii: Sɛdɑ fɔ nɑ i gɑ bɑɑ kpɛɛnɛ? I yom bumbum, i mɑɑ ngɑ di ɑ̀ mee kunɑ.
Jɑmɑ kulu tunu kɑ kpeindɑ Yesu Pilɑtu dɔ.
Ǹ sinti kɑ ɑ̀ tɔnyɑ kɑ cii: I nɑ bɔrɔ gɑru ɑ̀ gɑ kɑ i dimi bɛrɛ kɑ hungu ǹ mɑ Kɑisɑ ɑlikɑsi bɑnɑ. À gɑ cii mɑ ngɑ yɑ Mɛsiyɑ nɑ, Kpe fɔ.
Pilɑtu nɑ ɑ̀ hã kɑ cii: Ni, n ci Yuifu yom Kpe bɑ? Yesu tu ɑ̀ sɛ kɑ cii: Ni, n cii.
Cɔfɔ Pilɑtu cii gɑrɑndikɔ jinɑ yom sɛ ndɑ jɑmɑ sɛ: Yɑ nɑ di tɑɑli fɔ kulu bɔrɔ kpɛ gɑɑ.
Ammɑ ǹ cɛ tɑkɑkɑ kɑ cii: À gɑ jɑmɑ cooɑndi Yude lɑɑbu kulu zɑ Gɑlile lɑɑbu kɑ ɑ̀ nɑ ɑ̀ sinti kɑlɑ nee kɑ kɑ ǹ bɛrɛ.
Kɑ Pilɑtu mɑɑ ǹ nɑ Gɑlile sendi tɛ, ɑ̀ hã hɑli Gɑlile lɑɑbu bɔrɔ nɑ.
Kɑ ɑ̀ mɑɑ ǹ cii Hirodu dɑbɑri dɔ bɔrɔ nɑ ɑ̀ nɑ ɑ̀ sɑmbɑ Hirodu dɔ. Jiribi nge yom di no Hirodu mo goono Yerusɑlɛm wɑngɑrɑ.
Kɑ Hirodu mɑ di Yesu, ɑ̀ bine gɑ yee kɑlɑ kɑlɑ zɑmɑ zɑ jɛyom no ɑ̀ go bɑɑ ngɑ mɑ di ɑ̀. À mɑɑ bɑɑru boobo kɑ simbɑ ndɑ Yesu. À go bɛɛjɛ mo ngɑ mɑ di ɑlɑmu fɔ mɑ tɛ Yesu dɔ.
À hiyɑ kɑ Yesu hã ndɑ sendi boobo, ɑmmɑ Yesu mɑnɑ bɛ fɔ kulu cii kɑ yeti ɑ̀ sɛ.
Gɑrɑndikɔ jinɑ yom mo ndɑ Moisi fɔndɑ cooɑndikɔ yom, ǹ go cɛ nodi kɑ ɑ̀ tɔnyɑ ilɑlɔ lɑlɔ.
Hirodu mo ndɑ ɑ̀ wɑnguize yom nɑ Yesu cɛnɑndi. Ǹ nɑ ɑ̀ hɑɑru. Ǹ nɑ jiine cɑɑdɑntɛ fɔ dɑm ɑ̀ sɛ. À bɑndɑ Hirodu nɑ ɑ̀ sɑmbɑ Pilɑtu dɔ kpɛɛnɛ.
Hɑnu ngɑ di no Pilɑtu ndɑ Hirodu nɑ kpɑɑsitɛrɛ tɛ bɑ kɑ ibɛrɛtɛrɛ jinɑ kɑ goono ǹ gɑme.
Pilɑtu bine nɑ gɑrɑndikɔ jinɑ yom meigu ndɑ mɑrgɑ hɑikusu yom ndɑ jɑmɑ di.
À cii ǹ sɛ: Wom kɑɑndɑ bɔrɔ kpɛ ɑ dɔ zɑngɑ bɔrɔ fɔ kɑ ɑ̀ go jɑmɑ bɛrɛ. Gunɑ, ɑ nɑ ɑ̀ hã wom jine. Hɛɛ wɔ, ɑ mɑnɑ di tɑɑli fɔ kulu bɔrɔ kpɛ gɑɑ kɑ simbɑ ndɑ hɛ yom kɑ wom go kɑ ɑ̀ tɔnyɑ ndɑ.
Ngɑ di sɛ ɑ gɑ ɑ̀ bulɑɑlɑ kɑ ɑ̀ tɑm. [
À tilɑsi Pilɑtu gɑɑ ɑ̀ mɑ bɔrɔ fɔ tɑm ǹ sɛ jingɑru wɔ gɑɑ.]
Cɔfɔ jɑmɑ di kulu sɑbɑ kɑ kuwɑ. Ǹ cii: N mɑ nɑm ǹ mɑ bɔrɔ kpɛ wi. N mɑ Bɑrɑbɑ tɑm i sɛ.
Bɑrɑbɑ wɔ bɔrɔ fɔ nɑ kɑ ǹ nɑ ɑ̀ dɑm kɑsu zɑmɑ ɑ̀ nɑ lɑɑbu fɔndɔ hunguɛ tɛ wɑngɑrɑ di kunɑ. Ǹ nɑ bɔrɔ fɔ yom wi mo hunguɛ di kunɑ.
Ngɑ di sɛ zɑ kɑ Pilɑtu go bɑɑ ngɑ mɑ Yesu tɑm Pilɑtu ye kɑ sendi jɑmɑ di sɛ kpɛɛnɛ.
Ammɑ ǹ kuwɑ kɑ cii: À kɑnji. À kɑnji.
Ce hinzɑntɛ kpɛɛnɛ Pilɑtu cii ǹ sɛ: Ifɔ sɛ? Hɛ lɑlɔ fɔ no ɑ̀ tɛ? Yɑ nɑ di ɑ̀ gɑɑ bɛ fɔ kulu kɑ ɑ̀ tɔ ǹ mɑ ɑ̀ wi. Ngɑ di sɛ ɑ gɑ ɑ̀ bulɑɑlɑ kɑ ɑ̀ tɑm.
Ammɑ ǹ cɛ tɑkɑkɑ kɑ Pilɑtu ŋmɑɑrɛ ndɑ jinde beeri kɑ cii: Ǹ mɑ ɑ̀ kɑnji. Jɑmɑ ndɑ gɑrɑndikɔ jinɑ yom kuwɑ kɑ hini Pilɑtu.
Pilɑtu cii hɛ kɑ ǹ ŋmɑɑrɛ ngɑ yɑ tɛ.
Bɔrɔ kɑ ǹ dɑm kɑsu lɑɑbu fɔndɔ hunguɛ ndɑ bɔrɔ wiyom di sɑbu sɛ, jɑmɑ go ŋmɑɑrɛ ǹ mɑ ɑ̀ tɑm. Pilɑtu nɑ bɔrɔ ngɑ di tɑm. À nɑ Yesu mo dɑm ǹ kɑmbɛ zɑngɑ ǹ bine gɑ bɑɑ.
Kɑ ǹ go kpeindɑ Yesu ǹ kube ndɑ Simɔ Sileni bɔrɔ fɔ kɑ ɑ̀ go hunu gɑnji kunɑ. Ǹ nɑ ɑ̀ tilɑsi ɑ̀ mɑ bundu gɑɑrɑntɑ zɑɑ kɑ ɑ̀ jɛrɛ Yesu bɑndɑ.
Jɑmɑ bɑkɑrɑ go kɑ ɑ̀ gɑnɑ ndɑ weibɔrɔ yom. Ǹ go bɛrɛɛ ɑ̀ sɑbu sɛ.
Yesu bɛrɛ kɑ ǹ gunɑ kɑ cii: Yerusɑlɛm hundiyo yom, wɑ si hɛ̃ ɑ gɑɑ. Ammɑ wɑ hɛ̃ wom bɔm gɑɑ ndɑ wom koo yom gɑɑ.
Gunɑ, hɑnu yom go kɑɑ kɑ ǹ gɑɑ ǹ kɑɑ cii: Binekɑɑnekpɛ yom nɑ weibɔrɔ yom kɑ ǹ si hini kɑ hɛi ndɑ weibɔrɔ yom kɑ ǹ mɑnɑ hɛi ndɑ fɑfɑ yom kɑ ǹ mɑnɑ nɑnɑndi.
Ǹ kɑɑ sinti kɑ cii tondi kuku yom sɛ, wɑ kɑm i bɔm. Ǹ kɑɑ cii gure beeri yom sɛ, wɑ i dɑɑbu.
De ǹ go hɛ yom wɔ tɛ tuuri gɑni yom sɛ, ifɔ yɑ kɑɑ tɔ tuuri kɔgɔ yom?
Ǹ nɑ hɛ lɑlɔ tɛkɔ hinkɑ fɔ mo boi ǹ mɑ ǹ wi Yesu bɑndɑ.
Sɑɑ kɑ ǹ tɔ nungu fɔ kɑ ǹ cii ɑ̀ sɛ Bɔm Kurumbu, ǹ nɑ ɑ̀ kɑnji. Yɑ nɑ hɛ lɑlɔ tɛkɔ hinkɑ mo. Ǹ nɑ ɑfɔ kɑnji Yesu kɑmbɛŋmɑɑ gɑɑ. Ǹ nɑ ɑfɔ mɑ kɑnji ɑ̀ kɑmbɛwo gɑɑ.
Yesu cii: Bɑɑbɑ, n mɑ ǹ yɑɑfɑ zɑmɑ ǹ si bei hɛ kɑ ngei gɑ tɛ. Ǹ nɑ tɛtɛ tɛ ɑ̀ jiine yom bɔm kɑ ǹ fɑrisi.
Jɑmɑ di gɑ cɛ ko gunɑ. Hinikpɛ yom mɑ gɑ kɑ ɑ̀ hɑɑru kɑ cii: À nɑ ɑfɔ yom fɑɑbɑ. À mɑ ngɑ bɔm fɑɑbɑ de ngɑ yɑ ci Mɛsiyɑ, Ikpɛ ŋmɔne Suubɑni.
Wɑnguize yom mɑ gɑ kɑ ɑ̀ hɑɑru. Ǹ mɑɑni kɑ hɑri mɔrɔ sɛllɛ ɑ̀ sɛ.
Ǹ cii: De ni Yuifu yom Kpe no, n mɑ n bɔm fɑɑbɑ ni bumbum.
Yesu bɔm dɔ mɑ hɑntum fɔ goono kɑ ǹ tɛ ndɑ Gɑrɛku cinɛ ndɑ Lome cinɛ ndɑ Ebulu cinɛ kɑ cii. BƆRƆ KPƐ YA CI YUIFU YOM KPE.
Hɛ lɑlɔ tɛkɔ yom kɑ ǹ kɑnji, ɑfɔ nɑ Yesu woo kɑ cii: De n ci Mɛsiyɑ n mɑ n bɔm fɑɑbɑ, ni bumbum ndɑ i yom mo.
Ammɑ ihinkɑntɛ nɑ ɑ̀ kɔnkɔm kɑ cii: N si hɑmburu Ikpɛ bɑ, ni kɑ n goono ciiti fɔlɔnku cire?
I yom wɔ ciiti kɑ i go du wɔ ɑ̀ sɑbɑ ndɑ hɛ kɑ i tɛ. Ammɑ bɔrɔ kpɛ mɑnɑ hɛ lɑlɔ fɔ kulu tɛ.
Cɔfɔ ɑ̀ cii Yesu sɛ: Kpe, n mɑ hɔngɔ hɛɛ sɑɑ kɑ n huro n kpetɛrɛ kunɑ.
Yesu cii ɑ̀ sɛ: Cimi nɑ ɑ go cii n sɛ, hunkunɑ n bo goono ɑ bɑndɑ Nungu Hinno bɛɛnɛ kunɑ.
À tɔ zɑngɑ zɑɑri weenu bɔm bindi, cɔfɔ kube tɛ lɑɑbu kulu kunɑ kɑlɑ wiciri guuru hinzɑ.
Weenu kube. Nungu Hɑlɑɑlɑ lɑbude kɔɔtu bindi kunɑ.
Cɔfɔ Yesu kuwɑ ndɑ jinde beeri kɑ cii: Bɑɑbɑ, ɑ gɑ kɑ ɑ hundi dɑm n kɑmbɛ. Kɑ Yesu nɑ ngɑ di cii, ɑ̀ nɑ ngɑ hundi tɑm.
Kɑ wɑnguize yom jinehune di hɛ kɑ ɑ̀ tɛ, ɑ̀ nɑ Ikpɛ bɛɛrɑndi kɑ cii: Hɑlɑbɑdɑ, bɔrɔ kpɛ wɔ bɔrɔ cɛsusu nɑ.
Jɑmɑ di kulu gɑ meigu ko gunɑ. Kɑ ǹ di hɛ yom kɑ ǹ tɛ, ǹ gɑ bɛrɛɛ. Ǹ ye wɑngɑrɑ kɑ kɑ ngei jɛndɛ kɑru binesɛrɛ sɑbu sɛ.
Beerem kulu kɑ ǹ nɑ Yesu bei ndɑ weibɔrɔ yom kɑ ǹ nɑ Yesu dum zɑ Gɑlile lɑɑbu ǹ cɛ hɑli jinɑ. Ǹ gɑ gunɑ hɛ kɑ ɑ̀ go tɛ.
Gunɑ, bɔrɔ fɔ goono kɑ ɑ̀ mɑɑ Yosɛfu. Ngɑ mɑ yɑ Yuifu yom ciiti dumbukɔ yom hɑikusu fɔ. Bɔrɔ hinno no. Bɔrɔ cɛɑntɛ susu mɑ nɑ.
Bɔrɔ ngɑ di mɑnɑ tu ndɑ ǹ sɑwɑri ndɑ ǹ tɛgbei. Alimɑte bɔrɔ nɑ, Yuifu yom wɑngɑrɑ fɔ. Ngɑ mɑ Ikpɛ kpetɛrɛ nɑ ɑ̀ go bɑtu.
Bɔrɔ ngɑ di yɑ kɑɑ Pilɑtu dɔ kɑ ɑ̀ ŋmɑɑrɛ Yesu bukɔɑ.
Kɑ ǹ nɑ ɑ̀ zumɑndi, ɑ̀ nɑ ɑ̀ dɑm cɛsɛnjɛ kɑ ɑ̀ dɑm tɑndi sɑɑrɛ fɔ kunɑ kɑ ǹ zozobu. Ǹ mɑnɑ bɔrɔ fɔ kulu dɑm sɑɑrɛ di kunɑ bɑ ce fɔ.
Hulonzom hɑnu sɔlu hine no, hulonzom hɑnu bɑ huro.
Weibɔrɔ yom kɑ ǹ nɑ ɑ̀ dum zɑ Gɑlile lɑɑbu, ǹ nɑ Yosɛfu gɑnɑ kɑ di sɑɑrɛ di ndɑ zɑngɑ ǹ nɑ bukɔɑ dɑm ɑ̀ kunɑ.
Kɑ weibɔrɔ yom di bɛrɛ kɑ ye, ǹ nɑ yɑzi yom ndɑ wɑidi yom sɔlu. Hulonzom hɑnu hine ǹ hulonzom zɑngɑ Moisi fɔndɑ cii.
Ammɑ jiribi iye ŋmɔne hɑnu sintine kɑ ɑ̀ ci ɑlɑhɑdi susubɑ zɑ ndɑ bine weibɔrɔ yom di kɑɑ sɑɑrɛ di dɔ. Ǹ kɑɑndɑ yɑzi yom kɑ ǹ sɔlu.
Ǹ kɑɑ gɑru ǹ nɑ tondɑ gungure kɑ gɑnɑndi sɑɑrɑ mee gɑɑ.
Kɑ ǹ huro sɑɑrɑ kunɑ, ǹ mɑnɑ Kpe Yesu bukɔ gɑru.
À kɑɑ tɔ kɑ weibɔrɔ yom di go biti ndɑ hɛ ngɑ di, cɔfɔ hɑibɔrɔ hinkɑ gɑ cɛ ǹ jɛrɛ gɑɑ. Ǹ gundɑ jiine yom kɑ ǹ go hɑɑgɑ.
Kɑ hɑmburu nɑ ǹ dii ǹ nɑ bɔm gum gɑndɑ. Hɑibɔrɔ hinkɑ di cii ǹ sɛ: Ifɔ sɛ wom gɑ bɑhunɑ ceeci bukɔ yom gɑme?
À si nee. À tunu. Wom mɑ hɔngɔ sɑɑ kɑ ɑ̀ goono Gɑlile lɑɑbu, zɑngɑ ɑ̀ sendi wom sɛ.
Wom mɑ hɔngɔ kɑ ɑ̀ cii, kɑlɑ de ǹ mɑ ngɑ Adɑmize, dɑm dulumkoni yom kɑmbɛ. Ǹ mɑ ɑ̀ kɑnji. Jiribi hinzɑntɛ ɑ̀ mɑ tunu kpɛɛnɛ.
Cɔfɔ weibɔrɔ yom di hɔngɔ Yesu sendi yom.
Kɑ ǹ gɑnɑ sɑɑrɑ dɔ ǹ kpei hɛ nge yom di deede coobɑɑbɑize wei cindi fɔ di sɛ ndɑ gɑnɑkɔ kulu sɛ.
Weibɔrɔ yom di neyɑ kɑ ǹ nɑ hɛ yom di cii diyɑ yom sɛ: Mɑriɑmɑ Mɑgɑdɑliɑ ndɑ Joɑnɑ ndɑ Mɑriɑmɑ Yɑkɔfu nyɑ, ndɑ weibɔrɔ fɔ yom mɑ.
Ammɑ weibɔrɔ yom di sendi yom go himɑ ǹ sɛ zɑngɑ jendi. Ǹ si sendi yom tu cimi.
Ammɑ Piɛɛ tunu kɑ zuuru kɑ kpei sɑɑrɛ di dɔ. À lingo. À di cɛsɛnjɛ go jisi kɑmbu. Cɔfɔ ɑ̀ dirɑ ko mɑmɑci ngɑ bine kunɑ ndɑ hɛ wɔ kɑ ɑ̀ tɛ.
Gunɑ hɑnu ngɑ di, coobɑɑbɑize yom ŋmɔne ihinkɑ fɔ mo go dirɑ fɔndɔ bɔm. Ǹ go kpei kpɑɑrɑ fɔ kɑ ɑ̀ mɑɑ Emɑsu. Kpɑɑrɑ di ndɑ Yerusɑlɛm moore tɔ kilomɛti wei cindi fɔ.
Ǹ go sendi cɛrɛ sɛ ko fɑɑji hɛ yom di kulu kɑ ǹ tɛ bɔm.
À kɑɑ tɔ bine kɑ ǹ goono fɑɑji di gɑɑ ko sendi, cɔfɔ Yesu bumbum mɑɑni ko dirɑ ǹ bɑndɑ.
Ammɑ ǹ moo yom birikɑ kɑlɑ ǹ mɑnɑ ɑ̀ bei.
A cii ǹ sɛ: Sendi fɔ dimi no wom go tɛ cɛrɛ sɛ wom dirɑ wɔ kunɑ? Ifɔ sɛ wom moodumɑ yom gɑ binesɛrɛ cɛbɛ?
Cɔfɔ ɑfɔ kɑ ɑ̀ mɑɑ Celopɑ tu ɑ̀ sɛ kɑ cii: N fɔlɔnku hinne yɑ goono Yerusɑlɛm, yɑ kɑ ɑ̀ mɑnɑ bei hɛ yom wɔ kɑ ǹ tɛ jiribi yom wɔ gɑme?
À cii ǹ sɛ: Hɑli hɛ fɔ dimi yom? Ǹ cii ɑ̀ sɛ: Hɛ yom kɑ ǹ tɛ kɑ simbɑ Yesu Nɑzɑrɛtu, ɑndebi fɔ kɑ ɑ̀ gundɑ dɑbɑri gbei kunɑ ndɑ sendi kunɑ Ikpɛ jine ndɑ jɑmɑ kulu jine.
Ngɑ nɑ gɑrɑndikɔ jinɑ yom ndɑ i hinikpɛ yom nɑ ɑ̀ dɑm kɑmbɛ ǹ mɑ ɑ̀ tɔnyɑ kɑ wi. Ǹ nɑ ɑ̀ kɑnji.
I yom wɔ i tɑmmɑ bɔrɔ fɔ nɑ kɑ ɑ̀ gɑ Isirɑilɑ kɑɑ kɑmbɛ. Ammɑ kpɛɛnɛ ndɑ ngɑ di kulu, zɑ hɛ yom di tɛ hunkunɑ yɑ ci ɑ̀ jiribi hinzɑntɛ.
Ammɑ i kunɑ weibɔrɔ fɔ yom mo nɑ i jirisi kɑ ǹ tunu zɑ ɑsubɑ beeri kɑ kpei sɑɑrɑ dɔ.
Kɑ ǹ mɑnɑ di bukɔɑ ǹ kɑɑ kɑ cii Ikpɛ dɔntɔneize yom fɑitɑ ngei sɛ. Ǹ go cii mo ɑ̀ go hunɑ.
Bɔrɔ fɔ yom kɑ ǹ goono i kunɑ, ngei mɑ kpei sɑɑrɑ dɔ. Ǹ nɑ hɛ kulu gɑru mo zɑngɑ weibɔrɔ yom di nɑ ɑ̀ cii, ɑmmɑ bɔrɔ di wɔ, ǹ mɑnɑ di ɑ̀.
Cɔfɔ Yesu cii ǹ sɛ: E fɑhɑm zɑmkɔ yom, wom bine yom si wɑɑsu kɑ nɑɑne hɛ kulu kɑ ɑndebi yom cii.
À himɑ no Mɛsiyɑ mɑ guruguze wɔne yom gɑɑ kɑ huro ngɑ deizɑ kunɑ. À nɑ ci cimi nɑ bɑ?
Zɑ Moisi gɑɑ kɑlɑ kɑ kpei ɑndebi yom kulu gɑɑ, ɑ̀ sinti kɑ fɑsɑli ǹ sɛ Ikpɛ Sendi hɑntumɑntɛ yom kulu kunɑ, hɛ yom kɑ ǹ goono kɑ simbɑ ndɑ ngɑ bumbum.
Kɑ ǹ gɑ mɑɑni kpɑɑrɑ, nungu kɑ ǹ gɑ kpei, cɔfɔ ɑ̀ tɛ zɑngɑ ɑ̀ go bisɑ ngɑ hinne.
Ammɑ ǹ nɑ ɑ̀ tilɑsi kɑ cii: N mɑ gɔrɔ ndɑ i yom nee zɑmɑ wiciri kɑmbu mɑɑni. Weenu bɑ kɑm. À hurɑ kɑ gɔrɔ ǹ dɔ.
À kɑɑ tɔ bine kɑ ɑ̀ goono tɑbulu gɑɑ ǹ bɑndɑ, ɑ̀ nɑ buuru zɑɑ kɑ bɑrikɑ dɑm ɑ̀ gɑɑ. A nɑ ɑ̀ zenji zenji kɑ fɑrisi ǹ sɛ.
Cɔfɔ ǹ moo yom feeri. Ǹ nɑ ɑ̀ bei. Ammɑ ɑ̀ ye kɑ dɛrɛ ǹ sɛ.
Cɔfɔ ǹ cii cɛrɛ sɛ: À nɑ ci i bine yom fɑihã bɑ, sɑɑ kɑ ɑ̀ gɑ sendi i sɛ fɔndɑ bɔm ndɑ sɑɑ kɑ ɑ̀ gɑ kɑ Ikpɛ Sendi hɑntumɑntɛ yom fɑsɑli sɛ?
À gɑɑ no, ǹ tunu kɑ ye Yerusɑlɛm. Ǹ nɑ iwei cindi fɔ di gɑru ndɑ beerem kɑ ǹ gɑ meigu ǹ bɑndɑ.
Ǹ gɑ cii: Cimi no, Ikpɛ nɑ Kpe tunɑndi. À fɑitɑ Simɔ sɛ mɑ.
Bɔrɔ hinkɑ mo deede hɛ kulu kɑ ɑ̀ tɛ fɔndɑ bɔm ndɑ zɑngɑ ngei nɑ ɑ̀ bei buuru di zenjiyom gɑɑ.
Sɑɑ kɑ ǹ go hɛ nge yom di cii, Yesu bumbum go cɛ ǹ bindi kunɑ. À cii ǹ sɛ: Lɑɑkɑli kɑne mɑ gɔrɔ wom bɑndɑ.
Ǹ hɑmburu kɑlɑ kɑlɑ. Ǹ tɑmmɑ gɑndɑ bukɔ nɑ ngei di.
À cii ǹ sɛ: Ifɔ sɛ wom bine kɔsu? Ifɔ sɛ wom go lɑsɑbu yom wɔ tɛ wom bine yom kunɑ?
Wɑ gunɑ, ɑ kɑmbɛ yom ndɑ ɑ cee yom. Hɛɛ no. Wom mɑ ɑ hɑmɑ kɑ di, zɑmɑ gɑndɑ bukɔ sindɑ gɑɑhɑm ndɑ biri zɑngɑ ɑ gundɑ zɑngɑ wom go di.
Ngɑ di ciiyom gɑɑ, ɑ̀ nɑ ngɑ kɑmbɛ yom cɛbɛ ǹ sɛ ndɑ ngɑ cee yom.
Ammɑ ǹ fɑihɑ̀ ndɑ ǹ mɑmɑci sɑbu sɛ ǹ si tu cimi no. À gɑɑ no Yesu cii ǹ sɛ: Wom gundɑ hɛ fɔ nee kɑ ŋmɑɑ bɑ?
Ǹ nɑ ciifi dumbɑri bɑndɑntɛ fɔ no ɑ̀ sɛ ndɑ yu fɛntu cɛnɑ fɔ.
À nɑ ǹ zɑɑ kɑ ŋmɑɑ ǹ jine.
Cɔfɔ ɑ̀ cii ǹ sɛ: Sendi yom kɑ ɑ cii wom sɛ, sɑɑ kɑ ɑ goono wom dɔ neyɑ. Hɛ kulu kɑ ǹ hɑntum ɑ bɔm Moisi fɔndɑ kunɑ ndɑ ɑndebi yom tirɑ yom kunɑ ndɑ Sɑmu yom tirɑ kunɑ, kɑlɑ de ǹ mɑ ǹ kulu tɔnɑndi.
À nɑ ǹ lɑɑkɑli feeri hɑli ǹ mɑ fɑhɑm ndɑ Ikpɛ Sendi hɑntumɑntɛ yom.
À cii ǹ sɛ: Ǹ hɑntum kɑ cii mɑ, yɑ no kɑlɑ de hɛɛ, Mɛsiyɑ yɑ guruguze. A mɑ tunu mo bukɔei gɑme jiribi hinzɑntɛ.
Ǹ mɑ wɑɑzu tɛ ɑ mɑɑ gɑɑ hɑndunyɑ dimi kulu sɛ kɑ cii beerem mɑ tuubi dulum yɑɑfɑyom sɑbu sɛ.
Wom bine yɑ ci hɛ yom wɔ sɛdɑ yom.
Gunɑ, hɛɛ wɔ, ɑ Bɑɑbɑ ɑlikɑwɑli nɑ ɑ bɑ dɔntɔm wom gɑɑ. Ammɑ wom mɑ gɔrɔ Yerusɑlɛm wɑngɑrɑ kunɑ hɑli Ikpɛ mɑ bɛɛnɛ dɑbɑri dɑm wom gɑɑ.
À nɑ ǹ boi hɑli Betɑni kpɑɑrɑ. À nɑ ngɑ kɑmbɛ sombu bɛɛnɛ kɑ bɑrikɑ dɑm ǹ gɑɑ.
Sɑɑ kɑ ɑ̀ gɑ bɑrikɑ dɑm ǹ gɑɑ, cɔfɔ ɑ̀ fee ndei kɑ ziji bɛɛnɛ.
Ngei mɑ gɑ kɑ ɑ̀ bɛɛrɑndi. Ǹ bɛrɛ kɑ ye Yerusɑlɛm ndɑ fɑihã bɑmbɑtɑ.
Sɑɑ kulu ǹ goono Ikpɛ bɛɛrɑndiyom dɔ kɑ Ikpɛ sifɑ ndɑ sɑɑbuyom. Ami.
Sendi goono sintine kom. Sendɑ mo goono Ikpɛ bɑndɑ. Sendɑ yɑ ci Ikpɛ.
À goono, ngɑ ndɑ Ikpɛ sintine kom.
Ngɑ yɑ nɑ hɛ kulu tɑkɑ. Hɛ fɔ fɔ kɑ ɑ̀ tɑkɑ mɑnɑ tɛ de ɑ̀ mɑnɑ ci ndɑ Sendi di.
À kunɑ no hundi goono. Hundi mo yɑ ci iburɑdɑm yom kɑɑri.
Kɑɑri go hɑɑgɑ kube kunɑ. Kube mo mɑnɑ hinɑɑ̀.
Ikpɛ nɑ bɔrɔ fɔ dɔntɔm, ɑ̀ mɑɑ no Yohɑnnɑ.
À kɑɑ tɛ sɛdɑ ɑ̀ mɑ sɛdɑ kɑɑri bɔm zɑmɑ bɔrɔ kulu mɑ nɑɑne ɑ̀ dɔ.
Ngɑ wɔ mɑnɑ ci kɑɑri wɔ bo, ɑmmɑ ɑ̀ kɑɑ ɑ̀ mɑ tɛ sɛdɑ kɑɑri bɔm.
Kɑɑri wɔne yɑ ci kɑɑri cimikpɛ kɑ ɑ̀ go kɑɑ hɑndunyɑ kɑ kɑɑri bɔrɔ kulu gɑɑ.
À goono hɑndunyɑ. Ngɑ mo yɑ nɑ hɑndunyɑ tɛ ɑmmɑ hɑndunyɑ mɑnɑ ɑ̀ bei.
À kɑɑ ngɑ ŋmɔne yom dɔ ɑmmɑ ǹ mɑnɑ ɑ̀ tɑ.
Ammɑ beerem kulu kɑ ǹ nɑ ɑ̀ tɑ kɑ nɑɑne ɑ̀ mɑɑ gɑɑ, ɑ̀ nɑ ǹ no dɑbɑri ǹ mɑ ci Ikpɛ ize yom.
Ǹ mɑnɑ ǹ hɛi kuri dɔ wɑlɑ iburɑdɑm bineibɑɑi dɔ wɑlɑ hɑibɔrɔ binebɑɑ dɔ. Ammɑ ǹ nɑ ǹ hɛi Ikpɛ dɔ.
Sendi di bine tɛ gɑɑhɑm. À gɔrɔ i gɑme. I di ɑ̀ deizɑ, deizɑ kɑ ɑ̀ ci Ize fɔlɔnku ŋmɔne kɑ ɑ̀ hunu zɑ Bɑɑbɑ dɔ. À tɔ ndɑ gomini ndɑ cimi.
Yohɑnnɑ tɛ ɑ̀ sɛ sɛdɑ. À nɑ ngɑ jinde zɑɑ kɑ cii: Bɔrɔ kpɛ bɔm no ɑ go wɔne cii, bɔrɔ kɑ ɑ̀ go kɑɑ ɑ bɑndɑ, ɑ̀ nɑ ɑ jinɑ mo. À goono zɑ ǹ mɑnɑ ɑ hɛi.
I kulu du bɑ ɑ̀ tɔyom gɑɑ. I du gomini mo gomini bɔm.
Moisi gɑɑ no Ikpɛ nɑ fɔndɑ no, ɑmmɑ gomini ndɑ cimi hunu Yesu Mɛsiyɑ dɔ.
Bɔrɔ si kɑ ɑ̀ di Ikpɛ bɑ ce fɔ. Ize fɔlɔnku kɑ ɑ̀ goono Bɑɑbɑ jɛndɛ kunɑ, ngɑ yɑ ɑ̀ nɑ ɑ̀ kɑɑtɛrɛ.
Sɛdɑ bine neyɑ kɑ Yohɑnnɑ tɛ sɑɑ kɑ Yuifu yom nɑ gɑrɑndikɔ yom ndɑ Lefi bɔrɔ yom dɔntɔm zɑ Yerusɑlɛm wɑngɑrɑ ǹ mɑ ɑ̀ hã. Ǹ cii: Ni, ni no mee?
À bine cii ndɑ ngɑ mee, ɑ̀ mɑnɑ ze. À cii: Hɛɛ wɔ, yɑ nɑ ci Mɛsiyɑ.
Ǹ bine nɑ ɑ̀ hã kɑ cii: To, ni no mee? Ni no Eli? À cii: Yɑ nɑ ci ngɑ. Ǹ cii: Ni no ɑndebi di? À tu kɑ cii. Awo.
Ǹ cii ɑ̀ sɛ: Yɑ di gɑɑ, cii i sɛ ni no mee? N mɑ cii zɑmɑ i mɑ kpei yɑɑrɑ beerem kɑ ǹ nɑ i dɔntɔm sɛ. Ifɔ n go cii ni bumbum n bɔm?
À tu ndɑ sendi kɑ ɑndebi Esɑyi hɑntum kɑ cii: Hɛɛ yɑ ci bɔrɔ kɑ ɑ̀ jinde go kuwɑ gɑnji kunɑ kɑ cii: Wom mɑ Kpe fɔndɔ cɛɑndi.
Beerem kɑ ǹ dɔntɔm mo Fɑrisi fɔndɔ bɔrɔ yom no.
Ǹ nɑ ɑ̀ hã kɑ cii: Ifɔ sɛ n go mirɑndi de n mɑnɑ ci Mɛsiyɑ, n mɑnɑ ci Eli, n mɑnɑ ci ɑndebi di?
Yohɑnnɑ bine tu ǹ sɛ kɑ cii: A go mirɑndi ndɑ hɑri ɑmmɑ bɔrɔ fɔ go cɛ wom bindi kunɑ kɑ wom si ɑ̀ bei.
Ngɑ yɑ ci wɔ kɑ ɑ̀ go kɑɑ ɑ bɑndɑ. À nɑ ɑ jinɑ. Yɑ nɑ tɔ yɑ ye gɑndɑ kɑ ɑ̀ tɑɑmu yom kɑɑ.
Nge yom di tɛ Betɑbɑrɑ kpɑɑrɑ Yudum isɑ bisɑntɛ, nungu kɑ Yohɑnnɑ go mirɑndi hɑri kunɑ.
À mo bo, Yohɑnnɑ di Yesu go kɑɑ ngɑ dɔ. Cɔfɔ ɑ̀ cii: Gunɑ, Ikpɛ Feejiize kɑ ɑ̀ go hɑndunyɑ dulum kɑɑ.
À bɔm no ɑ̀ go wɔne cii: À bɑndɑ bɔrɔ fɔ go kɑɑ kɑ ɑ̀ nɑ ɑ jinɑ, zɑmɑ ɑ̀ goono zɑ ǹ mɑnɑ ɑ hɛi.
Hɛɛ wɔ, yɑ nɑ ɑ̀ bei. Ammɑ zɑmɑ ǹ mɑ ɑ̀ kɑɑtɛrɛ Isirɑilɑ sɛ no, ɑ kɑɑ ko mirɑndi ndɑ hɑri.
Yohɑnnɑ bine tɛ sɛdɑ kɑ cii: A di Biyɑ Hɑlɑɑlɑ go zumbu zɑ bɛɛnɛ zɑngɑ gutu kɑ gɔrɔ ɑ̀ bɔm.
Hɛɛ wɔ, yɑ nɑ bei. Ammɑ Ikpɛ nɑ ɑ dɔntɔm yɑ mirɑndi ndɑ hɑri. À cii ɑ sɛ: Bɔrɔ kɑ ɑ̀ bɔm n kɑɑ di Biyɑ Hɑlɑɑlɑ go zumbu kɑ gɔrɔ ɑ̀ bɔm, ngɑ yɑ kɑɑ mirɑndi ndɑ Biyɑ Hɑlɑɑlɑ.
A bine di ko tɛ sɛdɑ mo bɔrɔ kpɛ wɔ Ikpɛ Ize no.
Mo yɑɑrɑ kɑ bo, Yohɑnnɑ go cɛ ndɑ ngɑ coobɑɑbɑize yom ŋmɔne ihinkɑ.
Kɑ ɑ̀ go Yesu gunɑ ɑ̀ go bisɑ, ɑ̀ cii: Gunɑ, Ikpɛ Feejiizɑ.
Coobɑɑbɑize hinkɑ di mɑɑ Yohɑnnɑ go sendi yɑ di. Ǹ nɑ Yesu gɑnɑ.
Yesu zogu kɑ di ei ǹ go dɛcɛ ngɑ bɑndɑ. À cii ǹ sɛ: Ifɔ wom go ceeci? Ǹ tu ɑ̀ sɛ kɑ cii: Coobɑɑbɑ, mɑni n goono ndɑ gɔrɛ? Coobɑɑbɑ feeriji yɑ ci cooɑndikɔ.
À cii ǹ sɛ: Wɑ kɑɑ di. Ǹ kpei. Ǹ di nungu kɑ ɑ̀ goono ndɑ gɔrɛ. Ǹ gɔrɔ ɑ̀ bɑndɑ zɑ wiciri guuru tɑɑci zɑkɑ.
Bɔrɔ hinkɑ di kɑ ǹ mɑɑ Yohɑnnɑ go sendi kɑ ǹ nɑ Yesu gɑnɑ, ǹ kunɑ ɑfɔ neyɑ, Andɛrɛ, Simɔ Piɛɛ cɛɛnɛ.
Ngɑ yɑ jinɑ kɑ di ngɑ bɛɛrɛ Simɔ kɑ cii ɑ̀ sɛ: I di Mɛsiyɑ. Mɛsiyɑ mɑɑ feeriji yɑ ci Kirisiti, Ikpɛ Suubɑni.
Cɔfɔ ɑ̀ kpeindɑ Simɔ Yesu dɔ. Yesu nɑ ɑ̀ gunɑ kɑ cii: Ni no Simɔ, Yonɑsi koo. Mɑɑsɑ ǹ gɑ n cɛɛ Sefɑ. À mɑɑ feeriji yɑ ci Piɛɛ.
Mo bo Yesu bɑɑ ngɑ mɑ kpei Gɑlile lɑɑbu. Cɔfɔ ɑ̀ di Filipu. À cii ɑ̀ sɛ: A gɑnɑ.
Filipu bine Betɑsɑidɑ bɔrɔ no, Andɛrɛ ndɑ Piɛɛ kpɑɑrɑ no.
Filipu di Nɑtɑni kɑ cii ɑ̀ sɛ: I di wɔ kɑ ɑ̀ bɔm Moisi hɑntum fɔndɑ kunɑ ndɑ wɔ kɑ ɑ̀ bɔm ɑndebi yom mo hɑntum. Ngɑ yɑ ci Yesu Nɑzɑrɛtu bɔrɔ, Yosɛfu koo.
Nɑtɑni cii ɑ̀ sɛ: Hɛ fɔ hinno hini kɑ hunu Nɑzɑrɛtu dee? Filipu tu ɑ̀ sɛ kɑ cii: Kɑɑ di.
Yesu di Nɑtɑni go kɑɑ ngɑ dɔ. Cɔfɔ ɑ̀ sendi ɑ̀ bɔm kɑ cii: Gunɑ, Isirɑilɑ bɔrɔ noyɑ ndɑ cimi kɑ ɑ̀ sindɑ gulinci.
Nɑtɑni cii ɑ̀ sɛ: Mɑni n nɑ ɑ bei? Yesu tu ɑ̀ sɛ kɑ cii: Zɑ Filipu mɑnɑ n cɛɛ, ɑ di ni sɑɑ kɑ n goono jee nyɑ di cire.
Nɑtɑni tu ɑ̀ sɛ kɑ cii: Coobɑɑbɑ,ni yɑ Ikpɛ Ize no. Ni yɑ Isirɑilɑ gɑndɑkpɛ no.
Yesu tu ɑ̀ sɛ kɑ cii: N go nɑɑne dee zɑmɑ ɑ cii ɑ di ni jee nyɑ di cire? N kɑɑ di hɛ fɔ yom kɑ ǹ beeri kɑ bisɑ wɔne yom.
Yesu bine cii ɑ̀ sɛ. Cimi cimi, ɑ go cii wom sɛ, hɑnu fɔ wom kɑɑ di bɛɛnɛ feeri. Wom kɑɑ di Ikpɛ dɔntɔneize yom mo go kɑɑru ko zumbu ɑ bɔm, hɛɛ Adɑmize.
Jiribi hinzɑntɛ fɔ tɛ hije Kɑnɑ kpɑɑrɑ Gɑlile lɑɑbu. Yesu nyɑ goono hije di dɔ.
Ǹ nɑ Yesu ndɑ ɑ̀ coobɑɑbɑize yom mo cɛɛ hijɑ dɔ.
À bine kɑɑ tɔ dufɛ̃ gɑziɑ. Yesu nyɑ cii ɑ̀ sɛ: Ǹ sindɑ dufɛ.
Yesu tu ɑ̀ sɛ kɑ cii: Wei wɔ, ifɔ yɑ goono hɛɛ ndɑ ni gɑme kɑ simbɑ ndɑ ngɑ di? A lɔkɑci mɑnɑ kɑɑ jinɑ.
À nyɑ di cii gbeiize yom sɛ: Wɑ tɛ hɛ kɑ ɑ̀ kɑɑ cii wom sɛ.
Tondi gulɑ idu bine goono hɑri dɑmyom dɔ. Ǹ nɑ ǹ jisi no Yuifu yom hinnɑndiyom ɑlɑɑdɑ sɛ. Afɔ kulu yɑ neesiji zɑngu zɑkɑ.
Yesu cii ǹ sɛ: Wɑ gulɑ yom wɔ tɔnɑndi ndɑ hɑri. Ǹ nɑ ǹ tɔnɑndi kɑlɑ ǹ hɑngɑ.
À cii ǹ sɛ: Mɑɑsɑnkulu wɑ kuu kɑ kpeindɑɑ̀ ŋmɑɑrikpɛ dɔ. Ǹ kpeindɑɑ̀.
Ŋmɑɑrikpɛ di nɑ hɑri kɑ ɑ̀ ye dufɛ tɑbɑɑ. À bine mɑnɑ bei nungu kɑ ɑ̀ hunu. Ammɑ gbeiize yom di kɑ ǹ nɑ hɑri di kuu bei. Cɔfɔ ɑ̀ nɑ hɑruhiji di cɛɛ.
À cii ɑ̀ sɛ: Dufɛ̃ hinno no bɔrɔ kulu cini jinɑ kɑ fɑrisi. Sɑɑ kɑ bɔrɔ kulu hɑm kɑ kungu, ɑ̀ bɑndɑ ǹ mɑ kɑɑndɑ wɔ kɑ si kɑɑni. Ammɑ ni wɔ, dufɛ hinno no ǹ jisi hɑli mɑɑsɑ.
Alɑmu yom ŋmɔne sintine noyɑ kɑ Yesu tɛ Kɑnɑ kpɑɑrɑ Gɑlile lɑɑbu. À nɑ ngɑ deizɑ kɑɑtɛrɛ. À coobɑɑbɑize yom nɑɑne ɑ̀ gɑɑ mo.
Ngɑ di bɑndɑ ɑ̀ kpei Kɑpɛnɑum kpɑɑrɑ. À nyɑ ndɑ ɑ̀ cɛɛnɛ yom ndɑ ɑ̀ coobɑɑbɑize yom kpei ɑ̀ bɑndɑ. Ǹ mɑnɑ gɔrɔ kpɑɑrɑ di kɑ jɛ.
Yuifu yom Bɔmdɑɑrum jingɑru bine mɑɑni. Yesu kpei Yerusɑlɛm wɑngɑrɑ.
Ikpɛ bɛɛrɑndiyom dɔ no, ɑ̀ no beerem gɑru kɑ ǹ go hɑuyeji yom ndɑ feeji yom ndɑ gutu yom neerɑ. Nooru bɑrimekɔ yom mo go gɔrɔ nodi.
À nɑ bulɑɑlɑ tɛ ndɑ kɔrɔfɔ. À nɑ ǹ kulu gɑɑrɛ kɑ kɑɑ Ikpɛ bɛɛrɑndiyom dɔ zɑ feeji yom hɑli hɑuyeji yom di. À nɑ nooru bɑrimekɔ yom mo nooru kulu see kɑ tɑbulu yom hɑngɑsɑndi.
À cii gutu neerɑkɔ yom sɛ: Wom mɑ hɛ yom wɔ kɑɑ nee. Wɑ si ɑ Bɑɑbɑ gɔrɛ dɔ tɛ dei kɑ neerɑ dɔ.
À coobɑɑbɑize yom hɔngɔ kɑ Ikpɛ Sendi hɑntumɑntɛ cii: N gɔrɛ dɔ niyɑ nɑ ɑ bine dii.
Ngɑ di sɛ Yuifu yom tu ɑ̀ sɛ kɑ cii: Zɑ kɑ n go tɛ zɑngɑ yɑ, ɑlɑmu fɔ no n gɑ i cɛbɛ?
Yesu bine tu ǹ sɛ kɑ cii: Wɑ Ikpɛ Nungu Hɑlɑɑlɑ zeeri, jiribi hinzɑ gɑme ɑ gɑ ɑ̀ tunɑndi.
À gɑɑ no Yuifu yom cii: Jiiri weitɑɑci cindi idu no ǹ tɛ kɑ Ikpɛ bɛɛrɑndiyom dɔ cini, ni wɔ, n gɑ ɑ̀ tunɑndi jiribi hinzɑ gɑme no?
Ammɑ Yesu cɛ go sendi no ngɑ gɑɑhɑm bɔm kɑ ɑ̀ bɑrɑ zɑngɑ fuu.
À sɛ no, sɑɑ kɑ ɑ̀ tunu bukɔ yom gɑme, ɑ̀ coobɑɑbɑize yom hɔngɔ kɑ ɑ̀ jinɑ kɑ ɑ̀ cii. Ǹ cimɑndi Ikpɛ Sendɑ gɑɑ ndɑ sendɑ mo kɑ Yesu jinɑ kɑ cii.
Sɑɑ kɑ Yesu goono Yerusɑlɛm wɑngɑrɑ Bɔmdɑɑrum jingɑru di dɔ, bɔrɔ boobo nɑɑne ɑ̀ mɑɑ gɑɑ kɑ ǹ di ɑlɑmu yom kɑ ɑ̀ go tɛ.
Ammɑ Yesu wɔ mɑnɑ nɑɑne ǹ gɑɑ zɑmɑ ɑ̀ go bɔrɔ kulu bine bei.
À si bɑɑ ǹ mɑ bɔrɔ fɔ sɛdɑ ngɑ sɛ mo zɑmɑ ɑ̀ bumbum go bei hɛ kɑ ɑ̀ goono bɔrɔ kunɑ.
Ammɑ bɔrɔ fɔ goono Fɑrisi fɔndɔ bɔrɔ yom kunɑ kɑ ɑ̀ mɑɑ Nikodim. Yuifu yom jinɑ fɔ no.
À bine kɑɑ Yesu dɔ ciini kɑ cii ɑ̀ sɛ: Coobɑɑbɑ, i go bei ni wɔ, ni yɑ cooɑndikɔ no kɑ ɑ̀ hunu zɑ Ikpɛ dɔ. Bɔrɔ si hini kɑ ɑlɑmu yom wɔ tɛ kɑ n go tɛ kɑlɑ de Ikpɛ goono ɑ̀ bɑndɑ.
Yesu tu ɑ̀ sɛ kɑ cii: Cimi cimi ɑ go cii n sɛ: De ǹ mɑnɑ bɔrɔ hɛi iteji, ɑ̀ si hini kɑ di Ikpɛ kpetɛrɛ.
Nikodim cii ɑ̀ sɛ: Mɛtɛ ǹ tɛ kɑ hini kɑ bɔrɔ hɛi sɑɑ kɑ ɑ̀ zeeni kɔ? À hini kɑ huro kpɛɛnɛ ngɑ nyɑ gunde ǹ mɑ ɑ̀ hɛi?
Yesu mo tu ɑ̀ sɛ kɑ cii: Cimi cimi ɑ go cii n sɛ, de ǹ mɑnɑ bɔrɔ hɛi hɑri ndɑ Biyɑ Hɑlɑɑlɑ dɔ, ɑ̀ si hini kɑ huro Ikpɛ kpetɛrɛ kunɑ.
Hɛ kɑ ǹ hɛi gɑɑhɑm dɔ, gɑɑhɑm no. Hɛ kɑ ǹ hɛi Biyɑ Hɑlɑɑlɑ dɔ, biyɑ no.
N mɑ si mɑmɑci ndɑ kɑ ɑ go cii n sɛ, tilɑsi kɑlɑ ǹ mɑ n hɛi iteji.
Hɛo go fɑɑru nungu kɑ ɑ̀ go bɑɑ. N go mɑɑ ɑ̀ yɔgɔi ɑmmɑ n si bei zɑ mɑni ɑ̀ go hunu wɑlɑ nungu kɑ ɑ̀ go kpei. Yɑ mo no bɔrɔ kulu kɑ ǹ hɛi Biyɑ Hɑlɑɑlɑ dɔ.
Nikodim tu ɑ̀ sɛ kɑ cii: Mɛtɛ no wɔne hini kɑ tɛ?
Yesu tu ɑ̀ sɛ kɑ cii: Ni yɑ Isirɑilɑ cooɑndikɔ no, ɑmmɑ n si fɑhɑm ndɑ hɛ yom wɔ bɑ?
Cimi cimi ɑ go cii n sɛ, hɛ kɑ i bei no i go cii. Hɛ kɑ i di mo ɑ̀ sɛdɑ no i go tɛ. Wom bine si kɑ i sɛdɑ tɑ.
Wom si nɑɑne de ɑ go hɑndunyɑ hɛ yom sendi tɛ wom sɛ. To. Mɛtɛ wom tɛ kɑ nɑɑne de ɑ go bɛɛnɛ ŋmɔne yom sendi tɛ wom sɛ?
Bɔrɔ kulu mɑnɑ kɑɑru bɛɛnɛ kɑlɑ wɔ kɑ ɑ̀ zumbu zɑ bɛɛnɛ, wɑtom hɛɛ Adɑmize kɑ ɑ goono bɛɛnɛ kunɑ.
Zɑngɑ Moisi nɑ gondi sombu bɛɛnɛ gɑnji kunɑ, yɑ no tilɑsi ǹ mɑ hɛɛ, Adɑmize mo sombu.
Ngɑ di mɑ tɛ no zɑmɑ bɔrɔ kulu kɑ ɑ̀ go nɑɑne ɑ gɑɑ, ɑ̀ mɑ si hɑlɑci ɑmmɑ ɑ̀ mɑ du hundi kɑ ɑ̀ si beeni.
Ikpɛ bɑɑ hɑndunyɑ beerem kɑlɑ kɑlɑ hɑli ɑ̀ nɑ ǹ no ngɑ Ize fɔlɔnku. Bɔrɔ kulu kɑ ɑ̀ go nɑɑne ɑ̀ gɑɑ, ɑ̀ si hɑlɑci ɑmmɑ ɑ̀ mɑ du hundi kɑ ɑ̀ si beeni.
Ikpɛ mɑnɑ ngɑ Izɑ dɔntɔm hɑndunyɑ ɑ̀ mɑ hɑndunyɑ beerem ciiti kɑ zeeri bo. Ammɑ ɑ̀ nɑ ɑ̀ dɔntɔm hɑndunyɑ beerem mɑ du fɑɑbɑ ɑ̀ dɔ.
Bɔrɔ kɑ ɑ̀ nɑɑne ɑ̀ gɑɑ, ǹ si ɑ̀ ciiti kɑ zeeri. Ammɑ bɔrɔ kɑ ɑ̀ mɑnɑ ɑ̀ nɑɑne ǹ nɑ ɑ̀ ciiti kɑ zeeri kɔ zɑmɑ ɑ̀ mɑnɑ nɑɑne Ikpɛ Ize fɔlɔnkuɑ mɑɑ gɑɑ.
Ciiti kɑ zeeri yɑ ci kɑ kɑɑri kɑɑ hɑndunyɑ ɑmmɑ kube sɑbɑ beerem sɛ kɑ bisɑ kɑɑri zɑmɑ ǹ gbei yom ilɑlɔ yom no.
Bɔrɔ kulu kɑ ɑ̀ go gbei lɑlɔ tɛ, ɑkpɛ go hungu kɑɑri. À bine si kɑɑ kɑɑri dɔ zɑmɑ ɑ̀ gbei yom mɑ si hunutɛrɛ.
Ammɑ bɔrɔ kɑ ɑ̀ go cimi gbei tɛ, ɑ̀ go kɑɑ kɑɑri dɔ hɑli ɑ̀ gbei yom mɑ hunutɛrɛ zɑmɑ ɑ̀ nɑ ǹ tɛ no Ikpɛ kunɑ.
Nge yom di bɑndɑ, Yesu ndɑ ɑ̀ coobɑɑbɑize yom kɑɑ Yude lɑɑbu. À gɔrɔ nodi ko mirɑndi.
Yohɑnnɑ mo go mirɑndi Enɔ gooru kɑ ɑ̀ mɑɑni Sɑlim kpɑɑrɑ, zɑmɑ nodi gundɑ hɑri boobo. Beerem go kɑɑ nungu di ɑ̀ mɑ ngei mirɑndi.
Ǹ mɑnɑ Yohɑnnɑ dɑm kɑsu jinɑ.
Kɑkɔ fɔ mo tunu Yohɑnnɑ coobɑɑbɑize yom ndɑ Yuifu yom gɑme kɑ simbɑ ndɑ hinnɑndiyom ɑlɑɑdɑ.
Ǹ kɑɑ Yohɑnnɑ dɔ kɑ cii ɑ̀ sɛ: Coobɑɑbɑ, bɔrɔ kɑ ɑ̀ goono n bɑndɑ hɑli Yudum isɑ bisɑntɛ, ngɑ kɑ n tɛ ɑ̀ sɛ sɛdɑ, gunɑ ɑ̀ go mirɑndi. Ǹ kulu bine go kpei ɑ̀ dɔ.
Yohɑnnɑ tu kɑ cii: Bɔrɔ kulu si hini kɑ du hɛ fɔ kulu kɑlɑ de ǹ nɑ ɑ̀ no ndɑ zɑ bɛɛnɛ.
Wom bumbum, wom go tɛ ɑ sɛdɑ kɑ ɑ cii yɑ nɑ ci Mɛsiyɑ, ɑmmɑ Ikpɛ nɑ ɑ dɔntɔm Mɛsiyɑ jine.
Bɔrɔ kɑ ɑ̀ gundɑ weihiji, ngɑ yɑ ci hɑruhiji. Ammɑ hɑruhiji kpɑɑsi kɑ ɑ̀ goono ɑ̀ dɔ ko hɑngɑ dɑm ɑ̀ sɛ, ɑ̀ go fɑihã kɑlɑ kɑlɑ hɑruhijɑ jinde sɑbu sɛ. À binekɑɑne noyɑ, ɑ̀ tɔ mo.
Kɑlɑ ɑ̀ mɑ tɔntɔnu, hɛɛ mo yɑ zobu.
Bɔrɔ kɑ ɑ̀ go hunu zɑ bɛɛnɛ goono hɛ kulu bɔm. Bɔrɔ kɑ ɑ̀ go hunu hɑndunyɑ, hɑndunyɑ bɔrɔ no. À bo sendi no hɑndunyɑ hɛ yom bɔm. Bɔrɔ kɑ ɑ̀ hunu zɑ bɛɛnɛ ɑ̀ goono hɛ kulu bɔm.
À go tɛ sɛdɑ hɛ kɑ ɑ̀ di ndɑ hɛ kɑ ɑ̀ mɑɑ bɔm. Bɔrɔ fɔ kulu mo si kɑ ɑ̀ sɛdɑ tu.
Bɔrɔ kɑ ɑ̀ nɑ ɑ̀ sɛdɑ tu, ɑkpɛ wɔ nɑ ngɑ sɛdɑ dɑm noyɑ kɑ Ikpɛ yɑ ci cimikpɛ.
Ngɑ wɔ kɑ Ikpɛ dɔntɔm, Ikpɛ sendi no ɑ̀ go cii zɑmɑ Ikpɛ si kɑ ɑ̀ no Biyɑ Hɑlɑɑlɑ ndɑ neesiji.
Bɑɑbɑ go bɑɑ Ize. À nɑ hɛ kulu dɑm ɑ̀ kɑmbɛ kunɑ mo.
Bɔrɔ kɑ ɑ̀ go nɑɑne Ize di gɑɑ gundɑ hundi kɑ ɑ̀ si beeni. Bɔrɔ kɑ ɑ̀ si nɑɑne Izɑ gɑɑ si du hundi pɑi, ɑmmɑ Ikpɛ binetɔnɛ goono ɑ̀ bɔm.
Fɑrisi fɔndɔ bɔrɔ yom mɑɑ ǹ go cii Yesu go du coobɑɑbɑize yom kɑ mirɑndi kɑ bisɑ Yohɑnnɑ.
Ammɑ Yesu bumbum si beerem mirɑndi. À coobɑɑbɑize yom no.
Sɑɑ kɑ Kpe mɑɑ ngɑ di, cɔfɔ ɑ̀ hunu Yude lɑɑbu kɑ ye Gɑlile lɑɑbu.
Tilɑsi bine kɑlɑ ɑ̀ mɑ gɑnɑ Sɑmɑri lɑɑbu.
À tɔ Sɑmɑri lɑɑbu kpɑɑrɑ fɔ kɑ ɑ̀ mɑɑ Sikɑru. À mɑɑni gɑndɑ fɔ dɔ kɑ Yɑkɔfu nɑ ngɑ koo Yosɛfu no.
Dee fɔ kɑ ɑ̀ ci Yɑkɔfu ŋmɔne mo goono lɑɑbu di kunɑ. Kɑ Yesu fɑrigɑ ndɑ diro di, ɑ̀ gɔrɔ dee di hɑngɑ gɑɑ. Zɑɑri bindi zɑkɑ.
Sɑmɑriɑncɛ weibɔrɔ fɔ kɑɑ hɑri guru. Yesu cii ɑ̀ sɛ: À no hɑri yɑ hɑm.
À coobɑɑbɑize yom di mo kpei kpɑɑrɑ kɑ ŋmɑɑri dei.
Sɑmɑriɑncɛ weibɔrɔ di cii ɑ̀ sɛ: Ni Yuifu, mɛtɛ n tɛ kɑ ɑ ŋmɑɑrɛ hɑri kɑ hɑm, hɛɛ Sɑmɑriɑncɛ weibɔrɔ? Yuifu yom ndɑ Sɑmɑriɑncɛ yom gɑme ǹ sindɑ sɑbɑ.
Yesu tu ɑ̀ sɛ kɑ cii: De n nɑ Ikpɛ noyom bei ndɑ wɔ kɑ ɑ̀ go sendi n sɛ kɑ cii ɑ no hɑri yɑ hɑm, dom ni bumbum, n gɑ ɑ̀ ŋmɑɑrɛ hɑri kɑ hɑm. À gɑ n no hɑri hundikoni.
Weibɔrɔ di cii ɑ̀ sɛ: Kpe, n sindɑ hɛ fɔ kɑ n mɑ guru ndɑ. Dee di bine guusu. Mɑni no n gundɑ hɑri hundikoni wɔ?
N beeri kɑ bisɑ i cɛɛ Yɑkɔfu no kɑ ɑ̀ nɑ i no dee wɔ? Ngɑ bumbum bine hɑm ɑ̀ gɑɑ ndɑ ɑ̀ koo yom ndɑ ɑ̀ memunu yom.
Yesu tu ɑ̀ sɛ kɑ cii: Bɔrɔ kulu kɑ ɑ̀ nɑ hɑri wɔne hɑm, ɑ̀ ye kɑ mɑɑ jo.
Ammɑ bɔrɔ kɑ ɑ̀ kɑɑ hɑri kɑ ɑ gɑ ɑ̀ no hɑm, ɑ̀ si mɑɑ jo pɑi. Hɑri kɑ ɑ gɑ ɑ̀ no ɑ̀ kɑɑ ye fɔci ɑkpɛ kunɑ, ɑ̀ mo boosu kɑ tɔ kɑlɑ hundi kɑ ɑ̀ si beeni gɑɑ.
Weibɔrɔ di cii ɑ̀ sɛ: Hɑru wɔ, ɑ no hɑri ngɑ di zɑmɑ yɑ si mɑɑ jo kpɛɛnɛ. Yɑ si kɑɑ hɑri guru nee mo kpɛɛnɛ.
Yesu cii ɑ̀ sɛ: Kpei, n mɑ n kunye cɛɛ ɑ̀ mɑ kɑɑ nee.
Weibɔrɔ di tu kɑ cii: A sindɑ kunye. Yesu cii ɑ̀ sɛ: N gundɑ cimi kɑ n cii n sindɑ kunye.
Kunye gu no n du. Bɔrɔ kɑ n gundɑ mɑɑsɑ ɑ̀ mɑnɑ ci n kunye. Yɑ di gɑɑ, n nɑ cimi cii.
Weibɔrɔ di cii ɑ̀ sɛ: Hɑru wɔ, ɑ di ni wɔ ɑndebi no.
I cɛɛ yom nɑ Ikpɛ bɛɛrɑndi tondi kuku wɔ bɔm. Wom Yuifu yom mo, wom go cii kɑlɑ Yerusɑlɛm wɑngɑrɑ no bɔrɔ mɑ Ikpɛ bɛɛrɑndi.
Yesu cii ɑ̀ sɛ: Wei wɔ, n mɑ ɑ nɑɑne. Lɔkɑci go kɑɑ ɑ̀ nɑ ci tondi kuku wɔ bɔm, wɑlɑ Yerusɑlɛm no wom kɑɑ Bɑɑbɑ Ikpɛ bɛɛrɑndi.
Wom go hɛ kɑ wom si bei bɛɛrɑndi. I yom wɔ, i bei hɛ kɑ i go bɛɛrɑndi zɑmɑ zɑ Yuifu yom dɔ no fɑɑbɑ hunu.
Ammɑ lɔkɑci go kɑɑ. À bine kɑɑ kɔ, sɑɑ kɑ bɛɛrɑndikɔ cimi cimi kɑɑ Bɑɑbɑ bɛɛrɑndi Biyɑ kunɑ ndɑ cimi kunɑ. Beerem wɔ dimi no Bɑɑbɑ go ceeci ǹ mɑ ci ngɑ bɛɛrɑndikɔ yom.
Ikpɛ yɑ Biyɑ no. Beerem kɑ ǹ go kɑ ɑ̀ bɛɛrɑndi, ǹ mɑ ɑ̀ bɛɛrɑndi Biyɑ kunɑ ndɑ cimi kunɑ.
Weibɔrɔ di cii ɑ̀ sɛ: A bei kɑ Mɛsiyɑ go kɑɑ, wɔ kɑ ǹ cii ɑ̀ sɛ Ikpɛ Suubɑni. Sɑɑ kɑ ɑ̀ kɑɑ, ɑ̀ kɑɑ hɛ kulu kɑɑtɛrɛ i sɛ.
Yesu cii ɑ̀ sɛ: Hɛɛ wɔ, kɑ ɑ go sendi n sɛ, hɛɛ yɑ ci ngɑ.
Sɑɑ di no ɑ̀ coobɑɑbɑize yom kɑɑ. Mɑmɑci nɑ ǹ dii ndɑ kɑ ɑ̀ go sendi ndɑ weibɔrɔ di. Ammɑ bɑ ɑfɔ mɑnɑ cii, ifɔ n go ceeci wɑlɑ ifɔ sɛ n go sendi ɑ̀ sɛ?
Weibɔrɔ di no ngɑ guru gɑɑsu jisi kɑ kpei wɑngɑrɑ. À cii wɑngɑrɑ hɑibɔrɔ yom sɛ:
Wɑ kɑɑ di bɔrɔ fɔ kɑ ɑ̀ cii ɑ sɛ hɛ kulu kɑ ɑ jinɑ kɑ tɛ. À mɑnɑ ci Mɛsiyɑ dee?
Cɔfɔ beerem hunu wɑngɑrɑ kɑ kɑɑ Yesu dɔ.
À gɑɑ no ɑ̀ coobɑɑbɑize yom mo go kɑ ɑ̀ ŋmɑɑrɛ kɑ cii: Coobɑɑbɑ, ŋmɑɑ.
Ammɑ ɑ̀ cii ǹ sɛ: Hɛɛ wɔ ɑ gundɑ ŋmɑɑri fɔ kɑ wom si ɑ̀ bei.
Coobɑɑbɑize yom cii cɛrɛ sɛ: Bɔrɔ fɔ kɑɑndɑ ɑ̀ sɛ ŋmɑɑri no?
Yesu cii ǹ sɛ: A ŋmɑɑri yɑ ci wɔ kɑ ɑ̀ nɑ ɑ dɔntɔm yɑ ɑ̀ binebɑɑ tɛ, yɑ ɑ̀ gbei mo tɔnɑndi.
Wom yɑ cini cii hɑndu tɑɑci yɑ goono hɑli hemɑru. À nɑ ci yɑ no bɑ? A go cii wom sɛ, wɑ bɔm tunɑndi kɑ fɑri yom gunɑ. Ǹ kpɑrɛ kɔ kɑ tɔ wiyom.
Bɔrɔ kɑ ɑ̀ go fɑri wi du tukunsi. À go liibɑ meigu hundi kɑ ɑ̀ si beeni sɛ, hɑli bɔrɔ kɑ ɑ̀ go dumɑ ndɑ bɔrɔ kɑ ɑ̀ go wi, ǹ mɑ fɑihã mefɔ.
Yɑ no sendi wɔne cimi no kɑ ɑ̀ cii, ɑfɔ go dumɑ, ɑfɔ go wi.
À nɑ wom dɔntɔm wiyom hɛ kɑ wom mɑnɑ ɑ̀ tɑɑbi tɛ. Bɔrɔ fɔ yom yɑ nɑ ɑ̀ tɑɑbi tɛ. Wom huro ǹ tɑɑbi kunɑ.
Wɑngɑrɑ ngɑ di, Sɑmɑriɑncɛ boobo nɑɑne Yesu gɑɑ weibɔrɔ di sendɑ sɑbu sɛ. Weibɔrɔ di tɛ sɛdɑ kɑ cii: Hɛ kulu kɑ ɑ jinɑ kɑ tɛ, ɑ̀ nɑ ɑ̀ cii ɑ sɛ.
Sɑɑ kɑ Sɑmɑriɑncɛ yom kɑɑ ɑ̀ dɔ, ǹ nɑ ɑ̀ ŋmɑɑrɛ ɑ̀ mɑ gɔrɔ ngei dɔ. À gɔrɔ nungu di jiribi hinkɑ.
Bɔrɔ boobo nɑɑne kɑ tɔntɔnu Yesu bumbum sendɑ sɑbu sɛ.
Cɔfɔ ǹ cii weibɔrɔ di sɛ: À mɑnɑ ci hɛ kɑ n cii di sɛ no i go nɑɑne bo ɑmmɑ i bumbum mɑɑ ɑ̀ sɛ. I go bei bɔrɔ kpɛ hɑlɑbɑdɑ hɑndunyɑ Fɑɑbɑkɔ no, Mɛsiyɑ no.
Jiribi hinkɑ di bɑndɑ, Yesu tunu zɑ nungu di kɑ kpei Gɑlile lɑɑbu.
Yesu bumbum cii kɑ ɑndebi sindɑ bɛɛrɛ ngɑ lɑɑbu kunɑ.
Ngɑ di sɛ, sɑɑ kɑ ɑ̀ tɔ Gɑlile lɑɑbu. Gɑlile bɔrɔ yom nɑ ɑ̀ kube ihinno kɑ ǹ di hɛ kulu kɑ ɑ̀ tɛ Yerusɑlɛm wɑngɑrɑ jingɑru fɔ jiribi yom gɑɑ. Ngei mo kpei jingɑruɑ dɔ.
Yesu ye Kɑnɑ kpɑɑrɑ Gɑlile lɑɑbu nungu kɑ ɑ̀ nɑ hɑri bɛrɛ dufɛ. Kɑpɛnɑum kpɑɑrɑ gundɑ bɔrɔ beeri fɔ kɑ ɑ̀ koo sindɑ bɑɑni.
Kɑ ɑ̀ mɑɑ ǹ cii Yesu hunu zɑ Yude lɑɑbu kɑ kɑɑ Gɑlile lɑɑbu, ɑ̀ kpei ɑ̀ dɔ. À nɑ ɑ̀ ŋmɑɑrɛ ɑ̀ mɑ kɑɑ kɑ ngɑ koo no bɑɑni zɑmɑ ɑ̀ bɑ bu.
Yesu cii ɑ̀ sɛ: De wom mɑnɑ di ɑlɑmu yom ndɑ mɑmɑci yom wom si nɑɑne pɑi.
Bɔrɔ beeri di cii ɑ̀ sɛ: Kpe, n mɑ kɑɑ hɑli ɑ koo wɔ bu.
Yesu cii ɑ̀ sɛ: Kpei, n koo go hunɑ. Bɔrɔ di bine nɑɑne sendɑ kɑ Yesu cii ɑ̀ sɛ. À kpei.
Kɑ ɑ̀ go kpei cɔfɔ ɑ̀ tɑm yom nɑ ɑ̀ kube. Ǹ kɑɑndɑ bɑɑru wɔne ɑ̀ sɛ kɑ cii: N koo go hunɑ.
À nɑ ǹ hã lɔkɑci fɔ no ɑ̀ tɛ dɑɑmɑ. Ǹ cii ɑ̀ sɛ: Bi zɑɑri guuru fɔ no gɑɑwɑsɑ bisɑ ɑ̀ gɑɑ.
Bɑɑbɑ di hɔngɔ kɑ lɔkɑci ngɑ di no Yesu cii ngɑ sɛ: N koo go hunɑ. Cɔfɔ ɑ̀ nɑɑne, ngɑ ndɑ ɑ̀ fuu kulu.
Alɑmu hinkɑntɛ noyɑ kɑ Yesu tɛ sɑɑ kɑ ɑ̀ hunu Yude lɑɑbu kɑ kɑɑ Gɑlile lɑɑbu.
Ngɑ di bɑndɑ Yuifu yom jingɑru fɔ tɔ. Yesu kpei Yerusɑlɛm wɑngɑrɑ.
Tɑfɑɑ yom di cire no doorikom boobo goono ko kɑni. Dɑnɑm yom ndɑ simbɑrukɔ yom ndɑ mɔngɔlɔ yom mo goono ǹ kunɑ. [Ǹ go hɑri tunɑndiyom bɑtu.
Ǹ go bɑtu no zɑmɑ lɔkɑci kɑ kɑɑ lɔkɑci Ikpɛ dɔntɔneize fɔ cini zumbu bɑnguɑ kunɑ kɑ hɑri di tunɑndi. Zɛnjɛkom kɑ ɑ̀ jinɑ kɑ huro sɑɑ kɑ hɑri di tunu, ɑ̀ du bɑɑni zɑngɑ ɑ̀ doori bɑrɑ ndɑ kulu.]
Zɛnjɛkom fɔ goono nungu di kɑ ɑ̀ sindɑ bɑɑni jiiri weitɑɑci ihinkɑ si.
Yesu di zɛnjɛkom di go kɑni. Zɑ kɑ Yesu bei kɑ ɑ̀ sindɑ bɑɑni zɑ jɛyom, ɑ̀ cii ɑ̀ sɛ: N bɑɑ n mɑ du bɑɑni bɑ?
Zɛnjɛkom di tu ɑ̀ sɛ kɑ cii: Kpe, ɑ sindɑ bɔrɔ kɑ ɑ̀ mɑ ɑ dɑm bɑngu wɔ kunɑ sɑɑ kɑ hɑri di tunu. Ammɑ sɑɑ kɑ ɑ go kpei mo, cɔfɔ bɔrɔ fɔ go kɑ ɑ jinɑ no.
Yesu cii ɑ̀ sɛ: Tunu, n dɑɑri cɛnɑ zɑɑ kɑ dirɑ.
Mɑɑsɑ mɑɑsɑ bɔrɔ di du bɑɑni. À nɑ ngɑ dɑɑri cɛnɑ zɑɑ kɑ dirɑ. Hulonzom hɑnu hine no.
À sɛ no Yuifu yom cii bɔrɔ di kɑ Yesu no bɑɑni sɛ: Hulonzom hɑnu hine no. À mɑnɑ hɑlɑli n sɛ n mɑ n dɑɑri cɛnɑ zɑɑ.
À tu ǹ sɛ kɑ cii: Bɔrɔ kɑ ɑ̀ nɑ ɑ no bɑɑni, ɑ̀ cii ɑ sɛ no: N dɑɑri cɛnɑ zɑɑ kɑ dirɑ.
Bine ǹ nɑ ɑ̀ hã kɑ cii: Mee no bɔrɔ kɑ ɑ̀ cii n sɛ n dɑɑri cɛnɑ zɑɑ kɑ dirɑ?
Ammɑ bɔrɔ di mɑnɑ bei mee yɑ nɑ ngɑ no bɑɑni zɑmɑ Yesu hunu jɑmɑ di kunɑ.
Nge yom di bɑndɑ, Yesu di bɔrɔ di Ikpɛ bɛɛrɑndiyom dɔ. À cii ɑ̀ sɛ: Gunɑ, n du bɑɑni. N mɑ si dulum tɛ kpɛɛnɛ hɑli hɛ kɑ ɑ̀ jɑɑsɑ wɔne, ɑ̀ mɑ si tɔ ni kpɛɛnɛ.
Bɔrɔ di kpei cii Yuifu yom sɛ kɑ Yesu yɑ nɑ ngɑ no bɑɑni.
A sɛ no Yuifu yom nɑ Yesu guruguzɑndi. Ǹ ceeci ngei mɑ ɑ̀ wi zɑmɑ ɑ̀ nɑ hɛ nge yom di tɛ hulonzom hɑnu hine.
Ammɑ Yesu tu ǹ sɛ kɑ cii, A bɑɑbɑ go gbei tɛ hɑli mɑɑsɑ. Hɛɛ mo, ɑ go gbei tɛ.
Ngɑ di sɛ no Yuifu yom ye kɑ ceeci ngei mɑ ɑ̀ wi. À mɑnɑ ci zɑmɑ ɑ̀ nɑ hulonzom hɑnu hine sɑrɑ bo, ɑmmɑ zɑmɑ ɑ̀ cii Ikpɛ yɑ ngɑ Bɑɑbɑ no ko kɑ ngɑ bɔm sɑsɑbɑndi ndɑ Ikpɛ.
Yesu tu ǹ sɛ kɑ cii: Cimi cimi, ɑ go cii wom sɛ, hɛɛ Ize, ɑ si hini kɑ hɛ fɔ kulu tɛ ɑ bɔm gɑɑ. Ammɑ ɑ go tɛ hɛ kɑ ɑ di ɑ Bɑɑbɑ go tɛ. Hɛ kɑ Bɑɑbɑ go tɛ, hɛɛ Ize mo, ɑ go kɑ ɑ̀ tɛ.
Bɑɑbɑ go bɑɑ hɛɛ, Izɑ. À go kɑ ɑ cɛbɛ hɛ kulu kɑ ngɑ bumbum go tɛ. À gɑ ɑ cɛbɛ gbei yom mo kɑ ǹ beeri kɑ bisɑ wɔne yom zɑmɑ wom mɑ mɑmɑci.
Zɑngɑ Bɑɑbɑ go bukɔ yom tunɑndi kɑ ǹ hunɑndi, yɑ no hɛɛ Izɑ mo, ɑ go hundi no bɔrɔ kɑ ɑ bine go bɑɑ sɛ.
Bɑɑbɑ si bɔrɔ fɔ kulu ciiti ɑmmɑ ɑ̀ nɑ ciiti kulu no ɑ sɛ, hɛɛ Izɑ.
À nɑ ɑ̀ no ɑ sɛ zɑmɑ ǹ kulu mɑ bɛɛrɛ tɛ hɛɛ, Izɑ sɛ zɑngɑ ǹ go bɛɛrɛ tɛ Bɑɑbɑ sɛ. Bɔrɔ kɑ ɑ̀ si bɛɛrɛ tɛ hɛɛ Izɑ sɛ, ɑ̀ si bɛɛrɛ tɛ Bɑɑbɑ mo kɑ ɑ̀ nɑ ɑ dɔntɔm sɛ.
Cimi cimi, ɑ go cii wom sɛ, bɔrɔ kɑ ɑ̀ go hɑngɑ dɑm ɑ sendi sɛ, ɑ̀ nɑɑne mo wɔ kɑ ɑ̀ nɑ ɑ dɔntɔm, ɑkpɛ gundɑ hundi kɑ ɑ̀ si beeni. À si kɑɑ ciiti dɔ ɑmmɑ ɑ̀ bisɑ bu gɑɑ kɑ tɔ hundi dɔ.
Cimi cimi, ɑ go cii wom sɛ, lɔkɑci go kɑɑ, ɑ̀ bine kɑɑ kɔ sɑɑ kɑ bukɔ yom kɑɑ mɑɑ ɑ jinde, hɛɛ Ikpɛ Ize. Beerem kɑ ǹ mɑɑ ɑ jinde, ǹ kɑɑ hunɑ.
Zɑngɑ Bɑɑbɑ gundɑ hundi ngɑ bumbum kunɑ, yɑ no ɑ̀ nɑ ɑ no hɛɛ Ize, ɑ mɑ gundɑ hundi ɑ bumbum kunɑ.
À nɑ ɑ no hini mo yɑ ciiti tɛ zɑmɑ hɛɛ yɑ Adɑmize no.
Wɑ si mɑmɑci ndɑ wɔne. Lɔkɑci go kɑɑ sɑɑ kɑ beerem kulu kɑ ǹ goono sɑɑrɛ yom kunɑ kɑɑ mɑɑ ɑ jinde.
Ǹ kɑɑ hunu. Wɔ kɑ yom nɑ ihinno tɛ, ǹ kɑɑ tunu hundi sɛ. Ammɑ wɔ kɑ yom nɑ ilɑlɔ tɛ ǹ kɑɑ tunu ciiti sɛ.
A si hini kɑ hɛ fɔ tɛ ɑ bɔm gɑɑ. A go ciiti nɑ hɛ kɑ ɑ go mɑɑ bɔm. A ciiti mo cɛyom susu no, zɑmɑ ɑ si kɑ ɑ ŋmɔne binebɑɑ ceeci kɑlɑ Bɑɑbɑ kɑ ɑ̀ nɑ ɑ dɔntɔm, ɑ̀ binebɑɑ.
De hɛɛ, yɑ go tɛ ɑ bɔm sɛdɑ, ɑ sɛdɑ mɑnɑ ci cimi.
Bɔrɔ fɔ ŋmɑni yɑ go tɛ ɑ sɛdɑ. A bei sɛdɑ kɑ ɑ̀ go tɛ ɑ sɛ mo, cimi no.
Wom nɑ beerem dɔntɔm Yohɑnnɑ dɔ. À bine tɛ sɛdɑ cimi sɛ.
Ammɑ hɛɛ wɔ, ɑ̀ mɑnɑ ci iburɑdɑm sɛdɑ no ɑ go du ɑmmɑ ɑ go wɔne yom cii no zɑmɑ wom mɑ du fɑɑbɑ.
Yohɑnnɑ wɔ fitilɑ no kɑ ɑ̀ go dii ko kɑɑri no. Wom mo, wom bɑɑ wom mɑ fɑihã ndɑ ɑ̀ kɑɑri bɑndɑ fɔ.
Ammɑ hɛɛ wɔ, ɑ gundɑ sɛdɑ fɔ kɑ ɑ̀ beeri kɑ bisɑ Yohɑnnɑ ŋmɔne. Gbei yom kɑ Bɑɑbɑ nɑ ɑ no yɑ tɔnɑndi. Gbei yom no di bumbum kɑ ɑ go tɛ ngei yɑ go tɛ sɛdɑ kɑ Bɑɑbɑ yɑ nɑ ɑ dɔntɔm.
Bɑɑbɑ mo kɑ ɑ̀ nɑ ɑ dɔntɔm, ɑ̀ bumbum tɛ ɑ sɛdɑ. Wom mɑnɑ mɑɑ ɑ̀ jinde bɑ ce fɔ. Wom mɑnɑ di ɑ̀ moodumɑ mo bɑ ce fɔ.
À sendi si gɔrɔ wom kunɑ zɑmɑ wom si nɑɑne wɔ kɑ ɑ̀ dɔntɔm.
Wom go ceeci Ikpɛ Sendi hɑntumɑntɛ yom kunɑ zɑmɑ wom go tɑmmɑ wom du ǹ dɔ hundi kɑ ɑ̀ si beeni. Ngei bine yɑ go tɛ ɑ sɛdɑ.
Ammɑ wom si bɑɑ mo wom mɑ kɑɑ ɑ dɔ kɑ du hundi.
A si bɛɛrɛ ceeci iburɑdɑm dɔ.
Ammɑ ɑ go wom bei, wom sindɑ Ikpɛ sɛ bɑɑkɑsine wom kunɑ.
Hɛɛ wɔ, ɑ kɑɑ no ɑ Bɑɑbɑ mɑɑ gɑɑ. Wom si kɑ ɑ tɑ. De bɔrɔ fɔ ŋmɑni kɑɑ ngɑ bɔm mɑɑ gɑɑ, wom gɑ ɑ̀ tɑ.
Mɛtɛ wom tɛ kɑ nɑɑne wom kɑ wom go bɛɛrɛ ceeci cɛrɛ gɑɑ, wom si bɛɛrɛ ceeci kɑ ɑ̀ go hunu zɑ Ikpɛ fɔlɔnku dɔ?
Wom mɑ si tɑmmɑ ɑ kɑɑ wom beri Bɑɑbɑ dɔ. Bɔrɔ kɑ ɑ̀ go wom beri yɑ ci Moisi kɑ ɑ̀ gɑɑ wom gundɑ nɑɑne.
De wom nɑ Moisi nɑɑne, dom wom gɑ ɑ nɑɑne zɑmɑ Moisi hɑntum ɑ bɔm.
Ammɑ de wom si cimɑndi Moisi hɑntumyom gɑɑ, mɛtɛ wom tɛ kɑ cimɑndi ɑ sendi yom gɑɑ?
Ngɑ di bɑndɑ Yesu kpei Gɑlile buulɑ sɛ yɑ hɛrɛ tɛrɛ kɑ ǹ cii ɑ̀ sɛ, Tiberiɑ buulɑ.
Bɔrɔ bɑkɑrɑ nɑ ɑ̀ gɑnɑ zɑmɑ ǹ di ɑ̀ ɑlɑmu yom kɑ ɑ̀ tɛ zɛnjɛkom yom bɔm.
Yesu kɑɑru tondi kuku fɔ bɔm ko gɔrɔ ndɑ ngɑ coobɑɑbɑize yom.
Yuifu yom Bɔmdɑɑrum jingɑru mɑɑni.
Kɑ Yesu nɑ bɔm tunɑndi ɑ̀ di jɑmɑ bɑkɑrɑ go kɑɑ ngɑ dɔ. À cii Filipu sɛ: Mɑni no i du buuru kɑ dei beerem wɔ mɑ ŋmɑɑ?
À nɑ ngɑ di cii Filipu sɛ no kɑ ɑ̀ bubure zɑmɑ ngɑ bumbum go bei hɛ kɑ ngɑ bɑ tɛ.
Filipu tu ɑ̀ sɛ kɑ cii: Buuru dubu hinkɑ wɔne si wɑsɑ bɔrɔ fɔ kulu mɑ du ɑ̀ gɑɑ cɛnɑ cɛnɑ.
Andɛrɛ, Simɔ Piɛɛ cɛɛnɛ, ɑ̀ coobɑɑbɑize yom ŋmɔne ɑfɔ cii ɑ̀ sɛ:
Hɑiwɑsu fɔ goono nee kɑ ɑ̀ gundɑ buuru gu kɑ ǹ tɛ ndɑ hɑmini dimi ŋmɑni fɔ ndɑ ciifi cɛnɑ hinkɑ. Ammɑ ifɔ no ngɑ di bɑ tɛ bɔrɔ nyɑkɑkɑ wɔ sɛ?
Yesu mo cii: Wɑ beerem gɔrɛndi. Nunguɑ dɔ gundɑ subu gɑni boobo. Ǹ gɔrɔ zɑngɑ hɑibɔrɔ dubu gu.
Yesu nɑ buuru yom di zɑɑ kɑ sɑɑbu. À nɑ ǹ fɑrisi coobɑɑbɑize yom di sɛ. Coobɑɑbɑize yom mo fɑrisi beerem kɑ ǹ go gɔrɔ sɛ. Yɑ no ɑ̀ nɑ ciifi yom di mo fɑrisi zɑngɑ sɑrɑ beerem go bɑɑ.
Sɑɑ kɑ ǹ kungu ɑ̀ cii ngɑ coobɑɑbɑize yom sɛ: Wɑ dumbɑri yom kɑ ǹ cindi kunnɑ, zɑmɑ hɛ fɔ kulu mɑ si sɑrɑ.
Sɑɑ kɑ ǹ kulu ŋmɑɑ kɑ kungu, ɑ̀ bɑndɑ ǹ nɑ buuru gu kɑ ǹ tɛ ndɑ hɑmini ŋmɑni di dumbɑri cindi yom kunnɑ cilɑ cɛnɑ wei cindi hinkɑ mefɔ.
Kɑ beerem di ɑlɑmu kɑ Yesu tɛ, ǹ cii: Bɔrɔ kpɛ hɑlɑbɑdɑ, ɑndebi di kɑ ɑ̀ mɑ kɑɑ hɑndunyɑ.
Zɑ kɑ Yesu bei ǹ bɑ kɑɑ kɑ ngɑ dii kɑ tɛ gɑndɑkpɛ, ɑ̀ nɑ ngɑ bɔm cendi kɑ kpei tondi kukuɑ bɔm kpɛɛnɛ ngɑ fɔ.
Sɑɑ kɑ wiciri kɑmbu tɔ, ɑ̀ coobɑɑbɑize yom zumbu buulɑ jobu gɑɑ.
Ǹ huro hɑrihi fɔ kunɑ. Ǹ bɑ buulɑ dem kɑ kpei Kɑpɛnɑum kpɑɑrɑ hɛrɛ. Ciini tɔ kɔ. Yesu bine mɑnɑ kɑɑ ǹ dɔ jinɑ.
Hɛo bɑmbɑtɑ fɔ mo tunu, cɔfɔ buulɑ go boosu.
Sɑɑ kɑ ǹ nɑ hɑrihi funu kilomɛti gu wɑlɑ idu cɔfɔ ǹ di Yesu go dirɑ buulɑ bɔm. À go mɑɑni hɑrihiɑ gɑɑ. Cɔfɔ hɑmburu nɑ ǹ dii.
Ammɑ Yesu cii ǹ sɛ: Hɛɛ no. Wɑ si hɑmburu.
A gɑɑ no ǹ tu ngei mɑ ɑ̀ zɑɑ hɑrihiɑ kunɑ. Mɑɑsɑ mɑɑsɑ hɑrihiɑ tɔ jobu kɑ ɑ̀ dɔ ǹ go kpei.
À mo bo jɑmɑ kɑ ǹ goono buulɑ sɛ yɑ hɛrɛ tɛrɛ, ǹ di kɑ hɑrihi fɔlɔnku yɑ goono nodi. Ǹ di mo Yesu mɑnɑ huro hɑrihiɑ kunɑ ndɑ ngɑ coobɑɑbɑize yom ɑmmɑ coobɑɑbɑize yom di hinne yɑ kpei.
Ammɑ hɑrihi ŋmɑni fɔ yom mo hunu zɑ Tiberiɑ kpɑɑrɑ. Kpɑɑrɑ di mɑɑni nungu kɑ ǹ nɑ buuru di ŋmɑɑ Kpe sɑɑbuyom bɑndɑ.
Ngɑ di sɛ, kɑ jɑmɑ di zɑ Yesu hɑli ɑ̀ coobɑɑbɑize yom si nungu di, ngei mo huro hɑrihi yom kunɑ. Ǹ kpei Kɑpɛnɑum kpɑɑrɑ ko Yesu ceeci.
Kɑ ǹ di ɑ̀ hɑli buulɑ bisɑntɛ ǹ cii ɑ̀ sɛ: Coobɑɑbɑ, sɑɑ fɔ ǹ kɑɑ nee?
Yesu tu ǹ sɛ kɑ cii: Cimi cimi, ɑ go cii wom sɛ wom go kɑ ɑ ceeci, ɑ̀ mɑnɑ ci zɑmɑ wom di ɑlɑmu yom sɛ. Ammɑ wom go kɑ ɑ ceeci zɑmɑ wom nɑ buuru ŋmɑɑ kɑ kungu.
Wɑ gbei tɛ, ɑ̀ mɑ si ci ŋmɑɑri kɑ ɑ̀ hɑlɑci sɛ ɑmmɑ ŋmɑɑri kɑ ɑ̀ bo goono kɑlɑ hundi kɑ ɑ̀ si beeni sɛ. Ŋmɑɑrɑ wɔ no hɛɛ Adɑmize, ɑ kɑɑ wom no zɑmɑ ɑ gɑɑ no Bɑɑbɑ Ikpɛ nɑ ngɑ sɛdɑ dɑm.
Ǹ cii ɑ̀ sɛ: Ifɔ i mɑ tɛ kɑ gbei tɛ Ikpɛ sɛ?
Yesu tu ǹ sɛ kɑ cii: Wɔne yɑ ci gbei kɑ ɑ̀ sɑbɑ Ikpɛ sɛ, wom mɑ nɑɑne wɔ kɑ ɑ̀ dɔntɔm.
À sɛ no ǹ cii ɑ̀ sɛ: Yɑ di gɑɑ ɑlɑmu fɔ no n gɑ i cɛbɛ hɑli i mɑ di ɑ̀, kɑ du kɑ nɑɑne n gɑɑ? Gbei fɔ n kɑɑ tɛ?
I cɛɛ yom nɑ mɑɑnɛ kɑ ɑ̀ ci ŋmɑɑri dimi fɔ ŋmɑɑ gɑnji kunɑ zɑngɑ Ikpɛ Sendi hɑntumɑntɛ cii: À nɑ ǹ no buuru kɑ ɑ̀ hunu zɑ bɛɛnɛ ǹ mɑ ŋmɑɑ.
Yesu cii ǹ sɛ: Cimi cimi, ɑ go cii wom sɛ Moisi mɑnɑ wom no buuru kɑ ɑ̀ hunu zɑ bɛɛnɛ. Ammɑ ɑ Bɑɑbɑ go wom no buuru cimikpɛ kɑ ɑ̀ hunu zɑ bɛɛnɛ.
Ikpɛ buuru yɑ ci bɔrɔ kɑ ɑ̀ go hunu zɑ bɛɛnɛ kɑ ɑ̀ go hɑndunyɑ no hundi.
Ǹ cii ɑ̀ sɛ: Yɑ di gɑɑ Kpe, i no buuru ngɑ di hɑnu kulu.
Yesu cii ǹ sɛ: Hɛɛ yɑ ci buuru hundikoni. Bɔrɔ kɑ ɑ̀ go kɑɑ ɑ dɔ, ɑ̀ si mɑɑ hɛrɛɛ pɑi. Bɔrɔ kɑ ɑ̀ go kɑ ɑ nɑɑne mo, ɑ̀ si mɑɑ jo pɑi.
Ammɑ ɑ cii wom sɛ wom di hɛɛ. Ndɑ ɑ̀ kulu wom mɑnɑ nɑɑne.
Bɔrɔ kulu kɑ Bɑɑbɑ go kɑ ɑ no yɑ kɑɑ ɑ dɔ. Bɔrɔ kɑ ɑ̀ go kɑɑ ɑ dɔ mo, ɑ si ɑ̀ gɑɑrɛ.
A hunu zɑ bɛɛnɛ. A mɑnɑ hunu yɑ ɑ binebɑɑ tɛ ɑmmɑ kɑ tɛ wɔ kɑ ɑ̀ nɑ ɑ dɔntɔm binebɑɑ.
Wɔne yɑ ci Bɑɑbɑ kɑ ɑ̀ nɑ ɑ dɔntɔm binebɑɑ. Bɔrɔ fɔ fɔ kulu kɑ ɑ̀ nɑ ɑ no, bɑ ɑfɔ mɑ si dɛrɛ ɑ sɛ, ɑmmɑ yɑ ǹ tunɑndi hɑnu beenɑntɑ.
A dɔntɔmkɔ binebɑɑ neyɑ, bɔrɔ kulu kɑ ɑ̀ go di hɛɛ, Izɑ kɑ nɑɑne ɑ gɑɑ, ɑ̀ mɑ du hundi kɑ ɑ̀ si beeni. Hɛɛ mo, ɑ gɑ ɑ̀ tunɑndi hɑnu beenɑntɑ.
Yuifu yom go gunugunu ɑ̀ sendɑ bɔm zɑmɑ ɑ̀ cii ngɑ yɑ ci buuru kɑ ɑ̀ hunu zɑ bɛɛnɛ.
Cɔfɔ ǹ cii: Yesu wɔ Yosɛfu koo no. I go kɑ ɑ̀ bɑɑbɑ ndɑ ɑ̀ nyɑ bei. À nɑ ci cimi no bɑ? Dee mɛtɛ ɑ̀ tɛ kɑ cii ngɑ hunu zɑ bɛɛnɛ?
Yesu tu ǹ sɛ kɑ cii. Wɑ si gunugunu wom gɑme.
Bɔrɔ kulu si hini kɑ kɑɑ ɑ dɔ, de Bɑɑbɑ kɑ ɑ̀ nɑ ɑ dɔntɔm mɑnɑ ɑ̀ cendi. A bine gɑ ɑ̀ tunɑndi hɑnu beenɑntɑ.
Andebi yom nɑ wɔne hɑntum ngei tirɑ yom kunɑ kɑ cii: Ǹ kulu kɑɑ du cɛbɛ yom Ikpɛ dɔ. À sɛ no bɔrɔ kulu kɑ ɑ̀ go mɑɑ Bɑɑbɑ sɛ ko dendeni ɑ̀ dɔ, ɑkpɛ go kɑɑ ɑ dɔ.
À mɑnɑ ci zɑngɑ bɔrɔ fɔ di Bɑɑbɑ no bo, kɑlɑ de wɔ kɑ ɑ̀ hunu zɑ Ikpɛ dɔ, cɛ yɑ di Bɑɑbɑ.
Cimi cimi ɑ go cii wom sɛ, bɔrɔ kɑ ɑ̀ go ko ɑ nɑɑne, ɑ̀ gundɑ hundi kɑ ɑ̀ si beeni.
Hɛɛ yɑ ci buuru hundikoni.
Wom cɛɛ yom nɑ mɑɑnɛ kɑ ɑ̀ ci ŋmɑɑri dimi fɔ ŋmɑɑ gɑnji kunɑ. Ǹ bu.
Wɔne yɑ ci buuru hundikonɑ kɑ ɑ̀ go hunu zɑ bɛɛnɛ hɑli bɔrɔ kulu kɑ ɑ̀ go kɑ ɑ̀ ŋmɑɑ, ɑ̀ mɑ si bu.
Hɛɛ yɑ ci buuru hundikoni kɑ ɑ̀ hunu zɑ bɛɛnɛ. Bɔrɔ kulu kɑ ɑ̀ go ŋmɑɑ buuru wɔne gɑɑ, ɑ̀ bo hunɑ no, beeniyom si. Buuru kɑ hɛɛ wɔ ɑ kɑɑ no, ɑ gɑɑhɑm no. A gɑ ɑ gɑɑhɑm no zɑmɑ hɑndunyɑ mɑ hunɑ.
À gɑɑ no Yuifu yom nɑ kɑkɔ tɛ ngei gɑme kɑ cii: Mɛtɛ ɑ̀ tɛ kɑ i no ngɑ gɑɑhɑm i mɑ ŋmɑɑ?
Yesu cii ǹ sɛ: Cimi cimi, ɑ go cii wom sɛ, de wom si hɛɛ, Adɑmize gɑɑhɑm ŋmɑɑ, de bine wom si kɑ ɑ kuri hɑm, wom sindɑ hundi wom kunɑ.
Bɔrɔ kɑ ɑ̀ go kɑ ɑ gɑɑhɑmɑ ŋmɑɑ kɑ ɑ kuri hɑm, ɑ̀ gundɑ hundi kɑ ɑ̀ si beeni. A gɑ ɑ̀ tunɑndi mo hɑnu beenɑntɑ.
A gɑɑhɑm wɔ ŋmɑɑri no ndɑ cimi. A kuri mo hɑmyom hɑri no ndɑ cimi.
Bɔrɔ kɑ ɑ̀ go kɑ ɑ gɑɑhɑm ŋmɑɑ, kɑ ɑ kuri hɑm, ɑ̀ goono ɑ kunɑ ndɑ gɔrɛ. Hɛɛ mo, ɑ goono ɑkpɛ kunɑ.
Zɑngɑ Bɑɑbɑ hundikpɛ nɑ ɑ dɔntɔm, ɑ go hunɑ Bɑɑbɑ sɑbu sɛ. Yɑ no bɔrɔ kɑ ɑ̀ go kɑ ɑ ŋmɑɑ, ɑkpɛ mo ɑ̀ kɑɑ hunɑ ɑ sɑbu sɛ.
Buuru neyɑ kɑ ɑ̀ hunu zɑ bɛɛnɛ. À mɑnɑ ci zɑngɑ mɑɑnɛ kɑ ɑ̀ ci ŋmɑɑri dimi fɔ kɑ wom cɛɛ yom ŋmɑɑ kɑ bu. Bɔrɔ kɑ ɑ̀ gɑ buuru wɔ ŋmɑɑ, ɑ̀ kɑɑ hunɑ, beeniyom si.
Yesu nɑ sendi nge yom di cii Yuifu yom mɑrgɑ fuu kunɑ sɑɑ kɑ ɑ̀ go cooɑndi Kɑpɛnɑum kpɑɑrɑ.
Sɑɑ kɑ ǹ nɑ hɑngɑ dɑm ɑ̀ sɛ kɑ beeni, ɑ̀ coobɑɑbɑize yom ŋmɔne iboobo cii: Sendi wɔ gɑɑbu. Mee yɑ hini kɑ hɑngɑ dɑm sendi wɔ sɛ?
Zɑ kɑ Yesu bei ngɑ coobɑɑbɑize yom go gunugunu sendi ngɑ di bɔm, ɑ̀ cii ǹ sɛ: Sendɑ nɑ wom dɛrɑndi no?
Dee, mɛtɛ no yɑ sɑɑ kɑ wom di hɛɛ Adɑmize, ɑ go kɑɑru bɛɛnɛ, nungu kɑ ɑ dom gɔrɔ?
Biyɑ Hɑlɑɑlɑ yɑ hunɑndi. Gɑɑhɑm si hɛ fɔ kulu hinsɑ. Sendi yom kɑ ɑ go cii wom sɛ bɑrɑ no biyɑ ndɑ hundi.
Ammɑ bɔrɔ fɔ yom goono wom kunɑ kɑ ǹ si nɑɑne. Yesu bei zɑ sintine beerem kɑ ǹ si nɑɑne. À bei mo bɔrɔ kɑ ɑ̀ gɑ ngɑ dɑm kɑmbɛ.
Cɔfɔ ɑ̀ cii: À sɛ no, ɑ go cii wom sɛ kɑ bɔrɔ kulu si hini kɑ kɑɑ ɑ dɔ de ɑ̀ mɑnɑ ci ɑ Bɑɑbɑ yɑ nɑ ɑ no ndɑ.
Sɑɑ kɑ ǹ mɑɑ ngɑ di, ɑ̀ coobɑɑbɑize yom ŋmɔne iboobo nɑ ngei bɔm cendi. Ǹ si kɑ ɑ̀ gɑnɑ kpɛɛnɛ.
À sɛ no Yesu cii iwei cindi hinkɑ di sɛ: Wom mo bine, wom bɑɑ wom mɑ kpei bɑ?
Simɔ Piɛɛ tu ɑ̀ sɛ kɑ cii: Kpe, mee dɔ no i mɑ kpei? N gundɑ sendi yom kɑ ǹ kɑɑndɑ hundi kɑ ɑ̀ si beeni.
I bine go nɑɑne. I go bei mo kɑ ni, n ci Mɛsiyɑ, Ikpɛ Hundikpɛ Ize.
Yesu tu ǹ sɛ kɑ cii: Hɛɛ yɑ nɑ wom suubɑ, wom bɔrɔ wei cindi hinkɑ wɔ. Ammɑ wom kunɑ ɑfɔ Ibilisi ŋmɔne no.
Yudɑ Isikɑriɔtu, Simɔ koo bɔm no ɑ̀ nɑ sendi ngɑ di tɛ zɑmɑ ngɑ yɑ bɑ kɑ ɑ̀ dɑm kɑmbɛ. Iwei cindi hinkɑ ŋmɔne ɑfɔ noyɑ.
Ngɑ di bɑndɑ Yesu go Gɑlile lɑɑbu yɑɑli. À si bɑɑ ngɑ mɑ dirɑ Yude lɑɑbu zɑmɑ Yuifu yom go ceeci ǹ mɑ ɑ̀ wi.
Bine Yuifu yom jingɑru fɔ mɑɑni kɑ ɑ ci Bukɑ yom ŋmɔne.
A gɑɑ no ɑ̀ cɛɛnɛ yom cii ɑ̀ sɛ: Tunu nee kɑ kpei Yude lɑɑbu zɑmɑ n coobɑɑbɑize yom mo mɑ di gbei yom kɑ n go tɛ.
Bɔrɔ si hɛ fɔ tɛ tugɑntɛ de ɑ̀ go bɑɑ ǹ mɑ ngɑ bei. Zɑ kɑ n go wɔne yom tɛ, n mɑ n bɔm kɑɑtɛrɛ hɑndunyɑ sɛ.
Bɑ ɑ̀ cɛɛnɛ yom mɑnɑ nɑɑne ɑ̀ gɑɑ.
Yesu cii ǹ sɛ: A lɔkɑci mɑnɑ tɔ jinɑ, ɑmmɑ wom lɔkɑci goono sɔlɑntɛ sɑɑ kulu.
Hɑndunyɑ si hini kɑ hungu wom. Ammɑ hɑndunyɑ go hungu hɛɛ zɑmɑ ɑ go tɛ ɑ̀ sɛdɑ kɑ ɑ̀ gbei yom bɑrɑ ilɑlɔ yom.
Wom wɔ, wɑ kpei jingɑruɑ dɔ. Hɛɛ wɔ, ɑ si kpei mɑɑsɑ zɑmɑ ɑ lɔkɑci mɑnɑ tɔ jinɑ.
Sɑɑ kɑ ɑ̀ nɑ ngɑ di cii ǹ sɛ, ɑ̀ gɔrɔ Gɑlile lɑɑbu.
Ammɑ sɑɑ kɑ ɑ̀ cɛɛnɛ yom kpei jingɑruɑ dɔ, ɑ̀ bɑndɑ ngɑ mo kpei. À mɑnɑ kpei tɛrɛkpɑrɛ ɑmmɑ tugu kunɑ.
Yuifu yom nɑ ɑ̀ ceeci jingɑruɑ dɔ. Ǹ cii: Mɑni ɑ̀ goono?
Kɑkɔ bɑmbɑtɑ tunu jɑmɑ di gɑme kɑ simbɑ ndɑ Yesu. Bɔrɔ fɔ yom cii bɔrɔ hinno no. Afɔ yom mo cii: Awo, ɑ̀ go jɑmɑ fɑfɑgu no.
Ammɑ bɑ bɔrɔ fɔ mɑnɑ sendi ɑ̀ bɔm tɛrɛkpɑrɛ Yuifu yom hɑmbure sɑbu sɛ.
Hɑli jingɑruɑ bindi bindi Yesu kpei Ikpɛ bɛɛrɑndiyom dɔ ko cooɑndi.
Yuifu yom mɑmɑci kɑ cii: Mɛtɛ ɑ̀ tɛ kɑ ŋmɑɑni tirɑ hɑntumyom, ngɑ kɑ ɑ̀ mɑnɑ du cooɑndiyom?
Yesu tu ǹ sɛ kɑ cii: A cɛbɛyom mɑnɑ ci ɑ ŋmɔne ɑmmɑ wɔ kɑ ɑ̀ nɑ ɑ dɔntɔm, ɑ̀ ŋmɔne no.
De bɔrɔ fɔ go bɑɑ ngɑ mɑ Ikpɛ binebɑɑ tɛ, ɑ̀ gɑ ɑ cɛbɛyom bei de Ikpɛ ŋmɔne no wɑlɑ de ɑ go sendi no ɑ bɔm gɑɑ.
Bɔrɔ kɑ ɑ̀ go sendi ngɑ bɔm gɑɑ, ɑ̀ bɔm bɛɛrɛ no ɑ̀ go ceeci. Ammɑ Bɔrɔ kɑ ɑ̀ go kɑ ngɑ dɔntɔmkɔ bɛɛrɛ ceeci, ngɑ wɔ Cimikpɛ no. Zɑm kɑ cɛsusu si ɑ̀ kunɑ mo.
Moisi nɑ wom no fɔndɑ ɑmmɑ wom bɑ ɑfɔ si fɔndɑ gɑnɑ. Ifɔ sɛ wom go ceeci kɑ ɑ wi?
Jɑmɑ tu ɑ̀ sɛ kɑ cii: N gundɑ hɔllɛ. Mee yɑ go ceeci ngɑ mɑ n wi?
Yesu tu ǹ sɛ kɑ cii: A nɑ gbei fɔ tɛ, wom kulu mɑmɑci.
Moisi nɑ wom no bɑngudɑmyom. À mɑnɑ ci Moisi dɔ no ɑ̀ go hunu ɑmmɑ wom cɛɛ yom ɑlɑɑdɑ no. À sɛ no wom go hɑibɔrɔ dɑmbɑngu hulonzom hɑnu hine.
Ǹ go hɑibɔrɔ dɑmbɑngu hulonzom hɑnu hine zɑmɑ ǹ mɑ si Moisi fɔndɑ dɑɑrum. Ifɔ sɛ wom bine go tɔ ɑ sɛ ndɑ kɑ ɑ̀ nɑ bɔrɔ no bɑɑni sã sã hulonzom hɑnu hine?
Wɑ si ciiti ndɑ moo diyom, ɑmmɑ wɑ ciiti cɛɑntɛ susu tɛ.
Yerusɑlɛm wɑngɑrɑ bɔrɔ fɔ yom cii: À mɑnɑ ci bɔrɔ kɑ ǹ go ceeci ǹ mɑ wi di no bɑ?
Gunɑ, ɑ̀ go sendi tɛrɛkpɑrɛ ɑmmɑ ǹ si hɛ fɔ kulu cii ɑ̀ sɛ. Gɑɑbikoni yom go bei cimi no bɔrɔ wɔne yɑ ci Mɛsiyɑ bɑ?
Ammɑ bɔrɔ wɔne i go kɑ ɑ̀ bei. I go bei mo nungu kɑ ɑ̀ bɔrɔ no. Ammɑ Mɛsiyɑ wɔ, sɑɑ kɑ ɑ̀ kɑɑ kɑɑ bɔrɔ kulu si bei nungu kɑ ɑ̀ bɔrɔ no.
À gɑɑ no, Yesu nɑ jinde zɑɑ sɑɑ kɑ ɑ̀ go cooɑndi Ikpɛ bɛɛrɑndiyom dɔ. À cii: Wom go kɑ ɑ bei. Wom bei mo nungu kɑ ɑ̀ bɔrɔ no hɛɛ. A mɑnɑ kɑɑ ɑ bɔm miilɑ sɛ. Ammɑ wɔ kɑ ɑ̀ nɑ ɑ dɔntɔm, ngɑ wɔ Cimikpɛ no. Wom bine si ɑ̀ bei.
Hɛɛ wɔ, ɑ go kɑ ɑ̀ bei, zɑmɑ ɑ̀ dɔ no ɑ hunu. Ngɑ mo yɑ nɑ ɑ dɔntɔm.
Ǹ bine nɑ ɑ̀ ceeci ngei mɑ ɑ̀ di. Ammɑ bɑ bɔrɔ fɔ mɑnɑ kɑmbɛ dɛcɛ ɑ̀ bɔm zɑmɑ ɑ̀ lɔkɑci mɑnɑ tɔ jinɑ.
Jɑmɑ di kunɑ bɔrɔ boobo nɑɑne ɑ̀ gɑɑ. Ǹ cii: Mɛsiyɑ wɔ, sɑɑ kɑ ɑ̀ kɑɑ, ɑlɑmu yom kɑ bɔrɔ wɔne go tɛ, Mɛsiyɑ kɑɑ tɛ kɑ bisɑ yɑ di dee?
Fɑrisi fɔndɔ bɔrɔ yom mɑɑ jɑmɑ di go hɛ nge yom di gunugunu tɛ ɑ̀ bɔm. Cɔfɔ Fɑrisi fɔndɔ bɔrɔ yom ndɑ gɑrɑndikɔ jinɑ yom nɑ dogɑri yom dɔntɔm ǹ mɑ ɑ̀ dii.
Yesu bine cii ǹ sɛ: A goono wom dɔ bɑndɑ fɔ jinɑ. À bɑndɑ yɑ kpei wɔ kɑ ɑ̀ nɑ ɑ dɔntɔm dɔ.
Wom gɑ ɑ ceeci. Wom si di hɛɛ. Nungu kɑ ɑ goono mo wom si hini kɑ kɑɑ nodi.
Sendi ngɑ di gɑɑ Yuifu yom cii ngei gɑme: Mɑni ɑ̀ bɑ kpei kɑ i si hini kɑ di ɑ̀? Wɑlɑ beerem wɔ dɔ no ɑ̀ bɑ kpei, nge yom kɑ ǹ kɑru kɑ see dimi cindei lɑɑbu?
Ifɔ yɑ ci sendi wɔne feeriji kɑ ɑ̀ cii: Wom gɑ ɑ ceeci. Wom bine si di hɛɛ. Nungu kɑ ɑ bo goono mo wom si hini kɑ kɑɑ?
Jingɑru beeri ŋmɔne jiribi beenɑntɛ Yesu cɛ kɑ jinde zɑɑ. À cii: De bɔrɔ fɔ mɑɑ jo, ɑ̀ mɑ kɑɑ ɑ dɔ kɑ hɑm.
Bɔrɔ kɑ ɑ̀ go nɑɑne ɑ gɑɑ, hɑri hundikoni isɑ yom kɑɑ dendi ɑkpɛ kunɑ zɑngɑ Ikpɛ Sendi hɑntumɑntɛ cii.
Ammɑ ɑ̀ nɑ ngɑ di cii kɑ simbɑ ndɑ Biyɑ Hɑlɑɑlɑ, wɔ kɑ beerem kɑ ǹ go nɑɑne ɑ̀ gɑɑ kɑɑ du. Ikpɛ mɑnɑ Biyɑ Hɑlɑɑlɑ no jinɑ zɑmɑ ɑ̀ mɑnɑ Yesu bɛɛrɑndi jinɑ.
À gɑɑ no kɑ jɑmɑ di mɑɑ sendi ngɑ di cɔfɔ bɔrɔ fɔ yom cii: Bɔrɔ kpɛ, hɑlɑbɑdɑ ɑndebi no.
Afɔ yom cii: Mɛsiyɑ no. Ammɑ ɑfɔ yom mo cii: Awo, zɑ Gɑlile no Mɛsiyɑ go hunu dee?
Ikpɛ Sendi hɑntumɑntɛ cii Mɛsiyɑ go kɑɑ zɑ Dɑfidi bɑndɑ kunɑ. À mɑ hunu Bɛtɛlɛm kpɑɑrɑ, nungu kɑ Dɑfidi gɔrɔ dom. À nɑ ci cimi no bɑ?
Ngɑ di sɛ, feefee tɛ jɑmɑ di kunɑ Yesu sɑbu sɛ.
Ǹ kunɑ bɔrɔ fɔ yom bɑɑ ngei mɑ ɑ̀ dii ɑmmɑ bɑ bɔrɔ fɔ mɑnɑ kɑmbɛ dɛcɛ ɑ̀ bɔm.
Dogɑri yom bine kpei gɑrɑndikɔ jinɑ yom ndɑ Fɑrisi fɔndɔ bɔrɔ yom dɔ. Ngei mo cii ǹ sɛ: Ifɔ sɛ wom mɑnɑ kɑɑndɑ?
Dogɑri yom tu kɑ cii: Bɔrɔ fɔ kulu mɑnɑ sendi zɑngɑ bɔrɔ di bɑ ce fɔ.
Fɑrisi fɔndɔ bɔrɔ yom bine tu ǹ sɛ kɑ cii: Yɑ di gɑɑ wom mo, ɑ̀ nɑ wom fɑfɑgu no?
Hinikpɛ yom di ŋmɔne bɑ ɑfɔ wɑlɑ Fɑrisi fɔndɔ bɔrɔ yom di ŋmɔne bɑ ɑfɔ nɑɑne ɑ̀ gɑɑ bɑ?
Ammɑ jɑmɑ wɔ kɑ ɑ̀ si fɔndɑ bei lɑɑliɑntɛ yom no.
Nikodim kɑ ɑ̀ ci Fɑrisi fɔndɔ beerem ŋmɔne ɑfɔ kɑ ɑ̀ kɑɑ Yesu dɔ ciini, ɑ̀ cii ǹ sɛ:
I fɔndɑ, ɑ̀ go bɔrɔ ciiti bɑ zɑ ǹ mɑnɑ mɑɑ hɛ kɑ ɑkpɛ cii kɑ bei hɛ kɑ ɑ̀ tɛ?
Ǹ tu ɑ̀ sɛ kɑ cii: Ni mo, ni Gɑlile bɔrɔ no bɑ? Ni mo, n mɑ Ikpɛ Sendi hɑntumɑntɛ yom ceeci kɑ di kɑ ɑndebi mɑnɑ hunu Gɑlile lɑɑbu. [
Cɔfɔ bɔrɔ kulu kpei ngɑ kpɑɑrɑ.
Ammɑ Yesu kpei Olibe zugu tɑndi kuku dɔ.
Zɑ ɑsubɑ ɑ̀ ye kɑ kpei Ikpɛ bɛɛrɑndiyom dɔ. Jɑmɑ kulu mo kɑɑ ɑ̀ dɔ. À gɔrɔ kɑ ǹ cooɑndi.
Cɔfɔ Moisi fɔndɔ cooɑndikɔ yom ndɑ Fɑrisi fɔndɔ bɔrɔ yom kɑɑndɑ weibɔrɔ fɔ kɑ ǹ nɑ ɑ̀ dii zinɑ gɑɑ. Ǹ nɑ ɑ̀ dɑm jɑmɑ di bindi kunɑ.
Ǹ cii Yesu sɛ: Coobɑɑbɑ, ǹ nɑ weibɔrɔ wɔ dii no ɑ̀ go zinɑ.
Moisi fɔndɑ kunɑ ɑ̀ nɑ i no meire i mɑ weibɔrɔ wɔ dimi cetu ndɑ tondi. Ni mo bine, ifɔ no n go cii?
Ǹ nɑ ngɑ di cii no kɑ ɑ̀ sui, domi ngei mɑ du sɑbɑbu kɑ ɑ̀ tɔnyɑ. Ammɑ Yesu go gungum. À hɑntum gɑndɑ gɑɑ ndɑ kɑmbeize zɑngɑ ɑ̀ si mɑɑ ǹ hãyom di.
Kɑ ǹ hiyɑ ko kɑ ɑ̀ hã, Yesu mo tunu kɑ cɛ. À cii ǹ sɛ: Wom kunɑ bɔrɔ kɑ ɑ̀ sindɑ dulum ɑ̀ mɑ jinɑ kɑ tondi zɑɑ kɑ ɑ̀ cetu.
Cɔfɔ ɑ̀ gungum kpɛɛnɛ ko hɑntum gɑndɑ gɑɑ.
Ngei mo kɑ ǹ mɑɑ Yesu sendɑ, cɔfɔ ǹ bine kunɑ sendi nɑ ǹ dii. Ǹ hunu ɑfɔ ɑfɔ zɑ bɔrɔ zeenɔ yom gɑɑ kɑlɑ icɛnɑ yom. À cindi Yesu ngɑ fɔ ndɑ weibɔrɔ di kɑ ɑ̀ goono bindi kunɑ.
Yesu tunu. À mɑnɑ di bɔrɔ fɔ kulu kɑlɑ weibɔrɔ di. À cii ɑ̀ sɛ: Wei wɔ, mɑni n tɔnyɑkɔ yom? Bɔrɔ fɔ kulu mɑnɑ n ciiti kɑ zeeri no?
À tu kɑ cii: Awo Kpe, bɑ ɑfɔ. Cɔfɔ Yesu cii ɑ̀ sɛ: Hɛɛ mo, ɑ si kɑ n ciiti kɑ zeeri mo. Kpei. N mɑ si dulum tɛ kpɛɛnɛ.]
Yesu sendi ǹ sɛ kpɛɛnɛ kɑ cii: Hɛɛ yɑ ci hɑndunyɑ kɑɑri. Bɔrɔ kɑ ɑ̀ go kɑ ɑ gɑnɑ, ɑkpɛ si dirɑ kube kunɑ ɑmmɑ ɑ̀ kɑɑ du kɑɑri hundi ŋmɔne.
Bine Fɑrisi fɔndɔ bɔrɔ yom cii ɑ̀ sɛ: N bɔm sɛdɑ no n go tɛ. N sɛdɑ mɑnɑ ci cimi.
Yesu tu ǹ sɛ kɑ cii: Bɑ de ɑ bɔm sɛdɑ no ɑ go tɛ, ɑ sɛdɑ yɑ cimi no zɑmɑ ɑ bei nungu kɑ ɑ hunu ndɑ nungu kɑ ɑ go kpei. Ammɑ wom, wom mɑnɑ bei nungu kɑ ɑ hunu wɑlɑ nungu kɑ ɑ go kpei.
Wom go ciiti no zɑngɑ iburɑdɑm yom go tɛ. Hɛɛ wɔ, ɑ si bɔrɔ fɔ kulu ciiti.
De bine, ɑ go ciiti mo, ɑ ciiti yɑ cimi no. A mɑnɑ ci ɑ fɔlɔnku ɑmmɑ hɛɛ ndɑ Bɑɑbɑ no kɑ ɑ̀ nɑ ɑ dɔntɔm.
Ǹ bine hɑntum wom ŋmɔne fɔndɑ kunɑ kɑ bɔrɔ hinkɑ sɛdɑ yɑ cimi no.
A bumbum sɛdɑ no ɑ go tɛ, Bɑɑbɑ mo kɑ ɑ̀ nɑ ɑ dɔntɔm go tɛ sɛdɑ ɑ bɔm.
À gɑɑ no ǹ cii ɑ̀ sɛ: Mɑni n bɑɑbɑ? Yesu tu kɑ cii: Wom si ɑ bei. Wom si ɑ Bɑɑbɑ bei mo. De wom nɑ ɑ bei dom, wom gɑ ɑ Bɑɑbɑ mo bei.
Yesu nɑ sendi nge yom di cii sɑɑ kɑ ɑ̀ go cooɑndi Ikpɛ bɛɛrɑndiyom dɔ nooru jisiyom dɔ. Bɑ bɔrɔ fɔ mɑnɑ ɑ̀ dii zɑmɑ ɑ̀ lɔkɑci mɑnɑ tɔ jinɑ.
Yesu cii ǹ sɛ kpɛɛnɛ: A go kpei. Wom bine gɑ ɑ ceeci. Wom kɑɑ bu mo wom dulum kunɑ. Wom si hini kɑ kɑɑ nungu kɑ ɑ go kpei.
À gɑɑ no Yuifu yom cii: À gɑ ngɑ bɔm wi no, zɑmɑ ɑ̀ cii i si hini kɑ kɑɑ nungu kɑɑ ngɑ go kpei?
Cɔfɔ ɑ̀ cii ǹ sɛ: Wom yɑ gɑndɑ wɔ ŋmɔne yom no. Hɛɛ wɔ bɛɛnɛ ŋmɔne no. Wom yɑ hɑndunyɑ wɔ ŋmɔne yom no. Hɛɛ wɔ yɑ nɑ ci hɑndunyɑ wɔ ŋmɔne.
À sɛ no, ɑ cii wom sɛ wom kɑɑ bu wom dulum yom kunɑ. De wom mɑnɑ cimɑndi kɑ Hɛɛ yɑ ci, wom kɑɑ bu no wom dulum yom kunɑ.
Ǹ cii ɑ̀ sɛ: Yɑ di gɑɑ, ni no mee? Yesu tu ǹ sɛ kɑ cii: Hɛɛ yɑ ci hɛ kɑ ɑ cii wom sɛ zɑ sintine.
A gundɑ hɛ boobo kɑ ɑ cii wom bɔm kɑ wom ciiti mo. Ammɑ wɔ kɑ ɑ̀ go kɑ ɑ dɔntɔm, Cimikpɛ no. Hɛ kɑ ɑ mɑɑ ɑ̀ dɔ mo, ngɑ no ɑ go cii hɑndunyɑ sɛ.
Ǹ mɑnɑ fɑhɑm kɑ Bɑɑbɑ bɔm no ɑ̀ go sendi ngei sɛ.
Cɔfɔ Yesu cii ǹ sɛ: Yɑ di gɑɑ sɑɑ kɑ wom kɑɑ hɛɛ Adɑmize sombu bɛɛnɛ sɑɑ di wom kɑɑ bei kɑ Hɛɛ yɑ ci. A si hɛ kulu tɛ mo ndɑ ɑ bɔm ɑmmɑ ɑ go sendi no ndɑ zɑngɑ ɑ Bɑɑbɑ nɑ ɑ cɛbɛ.
Wɔ kɑ ɑ̀ nɑ ɑ dɔntɔm goono ɑ bɑndɑ. Bɑɑbɑ mɑnɑ ɑ nɑm ɑfɔ zɑmɑ hɛɛ wɔ, hɑnu kulu ɑ go tɛ hɛ kɑ ɑ̀ kɑɑni ɑ̀ sɛ.
Kɑ Yesu nɑ nge yom di cii cɔfɔ bɔrɔ boobo nɑɑne ɑ̀ gɑɑ.
Yesu cii Yuifu yom kɑ ǹ nɑɑne ɑ̀ gɑɑ sɛ: De wom bo gɔrɔ ɑ sendi kunɑ, wom yɑ ɑ coobɑɑbɑize yom no cimi ndɑ ɑfɔ.
Wom kɑɑ cimi bei. Cimi no, ɑ kɑɑ wom fɑnsɑ.
Ǹ tu ɑ̀ sɛ kɑ cii: I yom yɑ Abulɛmɑ bɑndɑ yom no. Bɑ ce fɔ, i mɑnɑ gɔrɔ kɑ tɛ bɔrɔ fɔ tɑm. Mɛtɛ n tɛ kɑ cii n gɑ i fɑnsɑ?
Yesu tu ǹ sɛ kɑ cii: Cimi no ɑ go cii wom sɛ, bɔrɔ kulu kɑ ɑ̀ bo dulum tɛ, dulum tɑm no.
Ammɑ tɑm si bo gɔrɔ fuu kunɑ sɑɑ kulu ɑmmɑ koo bo gɔrɔ ɑ̀ kunɑ sɑɑ kulu.
Ngɑ di sɛ, de hɛɛ Ize, ɑ nɑ wom fɑnsɑ, siikɑ si wom ci bɔrɔcini yom.
A go bei wom yɑ Abulɛmɑ bɑndɑ yom no. Ammɑ wom go ceeci kɑ ɑ wi zɑmɑ ɑ sendɑ si gɔrɔ wom kunɑ.
Hɛ kɑ ɑ di ɑ Bɑɑbɑ dɔ no ɑ go sendi. Wom mo, hɛ kɑ wom di wom bɑɑbɑ dɔ, ngɑ no wom go tɛ.
Ǹ tu ɑ̀ sɛ kɑ cii: I bɑɑbɑ no Abulɛmɑ. Yesu cii ǹ sɛ: De wom yɑ ci Abulɛmɑ ize yom, dom wom gɑ Abulɛmɑ gbei yom tɛ.
Ammɑ mɑɑsɑ wom go ceeci kɑ ɑ wi, hɛɛ kɑ ɑ nɑ cimi cii wom sɛ kɑ ɑ mɑɑ Ikpɛ dɔ. Abulɛmɑ mɑnɑ ngɑ di tɛ.
Wom wɔ, wom bɑɑbɑ gbei yom no wom go tɛ. Ǹ cii ɑ̀ sɛ: I mɑnɑ ci zinɑ ize yom. Bɑɑbɑ fɔlɔnku no i sɛ, Ikpɛ.
Yesu cii ǹ sɛ: De Ikpɛ yɑ ci wom bɑɑbɑ, dom wom bɑɑ hɛɛ zɑmɑ Ikpɛ dɔ no ɑ hunu kɑ kɑɑ. Yɑ nɑ kɑɑ ndɑ ɑ bɔm ɑmmɑ ngɑ yɑ nɑ ɑ dɔntɔm.
Ifɔ sɛ wom si fɑhɑm ndɑ ɑ sendi? Wom si fɑhɑm no zɑmɑ wom si hini kɑ hɑngɑ dɑm ɑ sendi sɛ.
Ibilisi yɑ ci wom bɑɑbɑ. Wom bine go bɑɑ wom mɑ wom bɑɑbɑ bineibɑɑi yom tɛ. Ngɑ wɔ, bɔrɔ wikɔ no zɑ sintine. À mɑnɑ himmɑ tɛ cimi kunɑ zɑmɑ cimi si ngɑ wɔ kunɑ. Sɑɑ kɑ ɑ̀ go tɑngɑri cii, ɑ̀ go sendi ngɑ bumbum bɔm zɑmɑ tɑngɑrikpɛ no. Tɑngɑri bɑɑbɑ mo no.
Hɛɛ mo, zɑmɑ ɑ go cimi cii sɛ, wom si ɑ nɑɑne.
Wom kunɑ, mee yɑ gɑ ɑ zeeri ndɑ dulum? De ɑ go cimi cii, ifɔ sɛ wom si ɑ nɑɑne?
Ikpɛ ŋmɔne cɛ go hɑngɑ dɑm Ikpɛ Sendi yom sɛ. Wom si hɑngɑ dɑm zɑmɑ wom mɑnɑ ci Ikpɛ ŋmɔne yom.
Yuifu yom bine tu ɑ̀ sɛ kɑ cii: À nɑ ci i gundɑ cimi bɑ, kɑ i go cii ni yɑ Sɑmɑriɑncɛ no, n gundɑ hɔllɛ mo?
Yesu tu ǹ sɛ kɑ cii: A sindɑ hɔllɛ, ɑmmɑ ɑ go kɑ ɑ Bɑɑbɑ bɛɛrɑndi. Wom go kɑ ɑ woo.
Ammɑ hɛɛ wɔ, ɑ si kɑ ɑ bɔm bɛɛrɛ ceeci. Bɔrɔ fɔ goono kɑ ɑ̀ go kɑ ɑ bɛɛrɛ ceeci. À go ciiti mo.
Cimi no ɑ go cii wom sɛ, bɔrɔ kulu kɑ ɑ̀ go kɑ ɑ sendɑ jɛ, ɑ̀ si bu pɑi.
Cɔfɔ Yuifu yom cii ɑ̀ sɛ: Mɑɑsɑnkulu i go bei n gundɑ hɔllɛ. Abulɛmɑ bu. Andebi yom mo bu. Ammɑ ni wɔ, n go cii de bɔrɔ go kɑ n sendɑ jɛ, ɑkpɛ si bu tɑbɑɑ pɑi.
N bɛɛrɛ bisɑ i cɛɛ Abulɛmɑ no kɑ ɑ̀ bu? Andebi yom mo bu. Mee no n go kɑ n bɔm jisi?
Yesu tu kɑ cii: De ɑ go kɑ ɑ bɔm bɛɛrɑndi, ɑ bɛɛrɛ mɑnɑ ci hɛ fɔ kulu. A Bɑɑbɑ yɑ go kɑ ɑ bɛɛrɑndi, ngɑ kɑ wom go cii ngɑ yɑ ci wom ŋmɔne Ikpɛ.
Wom bine si ɑ̀ bei. Hɛɛ wɔ ɑ go kɑ ɑ̀ bei. De bine, ɑ go cii ɑ si ɑ̀ bei, ɑ himɑ tɑngɑrikom noyɑ zɑngɑ wom. Ammɑ ɑ go kɑ ɑ̀ bei. A go kɑ ɑ̀ Sendɑ jɛ mo.
Wom bɑɑbɑ Abulɛmɑ bine kɑɑni kɑlɑ kɑlɑ kɑ ngɑ mɑ di ɑ hɑnu. À bine di ɑ̀. A fɑihã mo.
Yuifu yom cii ɑ̀ sɛ: N mɑnɑ tɔ jiiri weigu jinɑ. Ngɑ no, n di Abulɛmɑ?
Yesu cii ǹ sɛ: Cimi no ɑ go cii wom sɛ zɑ ǹ mɑnɑ Abulɛmɑ hɛi, hɛɛ wɔ Hɛɛ yɑ ci.
Sendi ngɑ di sɑbu sɛ no, ǹ nɑ tondi yom zɑɑ kɑ ɑ̀ cetu. Ammɑ Yesu tugu kɑ hunu Ikpɛ bɛɛrɑndiyom dɔ kɑ bisɑ ǹ bindi. Yɑ no ɑ̀ dirɑ.
Bisɑyom gɑɑ Yesu di bɔrɔ fɔ kɑ ǹ nɑ ɑ̀ hɛi ndɑ dɑnɑmtɛrɛ.
À coobɑɑbɑize yom nɑ ɑ̀ hã kɑ cii: Coobɑɑbɑ, mee yɑ nɑ dulum tɛ, bɔrɔ kpɛ no dee wɑlɑ ɑ̀ bɑhɛi yom no kɑ ǹ nɑ ɑ̀ hɛi dɑnɑm?
Yesu tu kɑ cii: Bɔrɔ kpɛ mɑnɑ dulum tɛ, yɑ no ɑ̀ bɑhɛi yom mo. Ammɑ wɔne tɛ dee no zɑmɑ Ikpɛ gbei yom mɑ hunutɛrɛ ɑ̀ dɔ.
Kɑlɑ de yɑ wɔ kɑ ɑ̀ nɑ ɑ dɔntɔm gbei yom tɛ zɑ weenu goono. Ciini go tɔ sɑɑ kɑ bɔrɔ fɔ kulu si hini kɑ gbei tɛ.
Sɑɑ kɑ ɑ goono hɑndunyɑ kunɑ, hɛɛ yɑ go ci hɑndunyɑ kɑɑri.
Sɑɑ kɑ ɑ̀ nɑ nge yom di cii, ɑ̀ bɑndɑ ɑ̀ nɑ yɔlɔ tufɑ gɑndɑ kɑ bɔtɔgɔ tɛ ndɑ ngɑ yɔlɔ. Cɔfɔ ɑ̀ nɑ bɔtɔgɔ di dɛcɛ dɑnɑm di moo yom bɔm.
À cii ɑ̀ sɛ: Kpei nyunu Silowe bɑngu. Silowe feeriji yɑ ci Dɔntɔnukɔ. À kpei nyunu. À bɛrɛ kɑ ye. À go di sã sã.
Cɔfɔ ɑ̀ gɔrɔkɑsine yom ndɑ beerem kɑ ǹ dɔnɑ kɑ cini bei ngɑ yɑ dɑnɑm, ǹ cii: À nɑ ci bɔrɔ kɑ ɑ̀ gɔrɔ kɑ bɑrɑ di noyɑ bɑ?
Bɔrɔ fɔ yom cii: Ngɑ no. Bɔrɔ fɔ yom mo cii: Awo. Himɑcɛrɛ dee no. Ngɑ bumbum cii: Hɛɛ no.
Ǹ cii ɑ̀ sɛ: Yɑ di gɑɑ, mɛtɛ n moo yom tɛ kɑ feeri?
À tu kɑ cii: Bɔrɔ kɑ ǹ cii ɑ̀ sɛ Yesu, ngɑ yɑ nɑ bɔtɔgɔ tɛ kɑ dɛcɛ ɑ moo yom bɔm. À cii ɑ sɛ: Kpei Silowe bɑngu kɑ nyunu. A kpei nyunu. Cɔfɔ ɑ go di.
Ǹ cii ɑ̀ sɛ: Mɑni bɔrɔ di goono? À tu kɑ cii: A si bei.
Ǹ kɑɑndɑ bɔrɔ di kɑ ɑ̀ dom gɔrɔ dɑnɑm Fɑrisi fɔndɔ bɔrɔ yom dɔ.
Hulonzom hɑnu hine no Yesu nɑ bɔtɔgɔɑ tɛ kɑ bɔrɔ di moo yom feeri.
Fɑrisi fɔndɔ bɔrɔ yom mo nɑ ɑ̀ hã kɑ cii: Mɛtɛ ɑ̀ tɛ kɑ n moo yom feeri? À cii ǹ sɛ: Bɔtɔgɔ no ɑ̀ dɛcɛ ɑ moo yom bɔm, ɑ nyunu. Cɔfɔ ɑ go di.
À sɑbu sɛ no Fɑrisi fɔndɔ bɔrɔ fɔ yom cii: Bɔrɔ kpɛ mɑnɑ hunu Ikpɛ dɔ zɑmɑ ɑ si hulonzom hɑnu hine kɑbiɑ. Ammɑ ɑfɔ yom mo cii: Mɛtɛ dulumkoni tɛ kɑ hini kɑ ɑlɑmu wɔne yom dimi tɛ? Cɔfɔ feefee tɛ ǹ gɑme.
Ǹ cii dɑnɑm di sɛ kpɛɛnɛ: Ni mo, ifɔ n cii ɑ̀ bɔm ndɑ kɑ ɑ̀ nɑ n moo yom feeri? À cii: Andebi nɑ.
Yuifu yom mɑnɑ cimɑndi ɑ̀ sendɑ gɑɑ kɑ ɑ̀ dom gɔrɔ dɑnɑm ɑmmɑ mɑɑsɑ ɑ̀ go di. Kɑlɑ kɑ ǹ nɑ ɑ̀ bɑhɛi yom cɛɛ.
Ǹ nɑ ǹ hã kɑ cii: Bɔrɔ kpɛ wom koo di bɑ kɑ wom go cii wom nɑ ɑ̀ hɛi dɑnɑm? Mɛtɛ ɑ̀ go di mɑɑsɑ dɑ?
À bɑhɛi yom tu ǹ sɛ kɑ cii: I dee go bei kɑ i koo no. Dɑnɑm mo no ǹ nɑ ɑ̀ hɛi.
Ammɑ zɑngɑ ɑ̀ tɛ ko di mɑɑsɑ i si ngɑ di bei wɑlɑ bɔrɔ kɑ ɑ̀ nɑ moo yom feeri. Wɑ ngɑ bumbum hã. Sɑwɛrɛ no. À kɑɑ sendi ngɑ bɔm sɛ.
À bɑhɛi yom di sendi yɑ di zɑmɑ ǹ go hɑmburu Yuifu yom. Ǹ go hɑmburu zɑmɑ Yuifu yom nɑ mefɔ tɛ. Ǹ cii de bɔrɔ fɔ cii ndɑ ngɑ mee Yesu yɑ ci Mɛsiyɑ, ǹ gɑ ɑkpɛ gɑɑrɛ ngei mɑrgɑ fuu.
À sɛ no, ɑ̀ bɑhɛi yom di cii: Sɑwɛrɛ no. Wɑ ngɑ bumbum hã.
Fɑrisi fɔndɔ bɔrɔ yom nɑ bɔrɔ di kɑ ɑ̀ dom gɔrɔ dɑnɑm cɛɛ kpɛɛnɛ. Ǹ cii ɑ̀ sɛ: N mɑ Ikpɛ bɛɛrɑndi. I go bei bɔrɔ di wɔ dulumkoni no.
À tu kɑ cii: De dulumkoni no, ɑ si bei. Hɛ fɔlɔnku no ɑ bei, dom di ɑ bɑrɑ no dɑnɑm ɑmmɑ mɑɑsɑ ɑ go di.
Ǹ cii ɑ̀ sɛ kpɛɛnɛ: Ifɔ no ɑ̀ tɛ n sɛ? Zɑngɑ mɛtɛ no ɑ̀ tɛ kɑ n moo yom feeri?
À tu ǹ sɛ kɑ cii: A nɑ ɑ̀ cii wom sɛ kɔ. Wom mɑnɑ hɑngɑ dɑm. Ifɔ sɛ wom go bɑɑ wom mɑ mɑɑ kpɛɛnɛ? Wom go bɑɑ wom mɑ tɛ ɑ̀ coobɑɑbɑize yom no?
Ǹ nɑ ɑ̀ woo kɑ cii: Ni yɑ ci ɑ̀ coobɑɑbɑize, ɑmmɑ i yom wɔ Moisi coobɑɑbɑize yom no.
I yom wɔ, i go bei kɑ Ikpɛ sendi Moisi sɛ. Ammɑ bɔrɔ kpɛ i mɑnɑ bei nungu kɑ ɑ̀ bɔrɔ no.
Bɔrɔ di tu ǹ sɛ kɑ cii: A mɑmɑci kɑ wom si bei nungu kɑ bɔrɔ no ɑmmɑ ɑ̀ nɑ ɑ moo yom feeri.
I go bei kɑ Ikpɛ si hɑngɑ dɑm dulumkoni yom sɛ. Ammɑ de bɔrɔ go hɑmburu Ikpɛ kɑ ɑ̀ binebɑɑ tɛ, ɑkpɛ sɛ no Ikpɛ go hɑngɑ dɑm.
Zɑ hɑndunyɑ tɑkɑyom i mɑnɑ mɑɑ ǹ mɑ cii bɑ ce fɔ ǹ nɑ bɔrɔ fɔ kɑ ǹ hɛi dɑnɑm moo yom feeri.
De bɔrɔ kpɛ mɑnɑ hunu Ikpɛ dɔ ɑ̀ si hini kɑ hɛ fɔ tɛ.
Ǹ tu ɑ̀ sɛ kɑ cii: Zɑ ǹ nɑ n hɛi n tɔ ndɑ dulum yom. Ngɑ no n go kɑ i cɛbɛ? Cɔfɔ ǹ nɑ ɑ̀ gɑɑrɛ.
Yesu mɑɑ bɑɑru kɑ ǹ nɑ ɑ̀ gɑɑrɛ. Sɑɑ kɑ Yesu di ɑ̀, ɑ̀ cii ɑ̀ sɛ: N go Ikpɛ Ize nɑɑne bɑ?
À tu ɑ̀ sɛ kɑ cii: Mee no yɑ Kpe, yɑ du kɑ nɑɑne ɑ̀ gɑɑ?
Yesu cii ɑ̀ sɛ: N di ɑ̀ kɔ. Wɔ kɑ ɑ̀ go sendi n sɛ, ngɑ no.
Cɔfɔ ɑ̀ cii: Kpe, ɑ go nɑɑne. À nɑ Yesu bɛɛrɑndi mo.
Yesu cii: Ciiti sɛ no ɑ kɑɑ hɑndunyɑ wɔ kunɑ zɑmɑ beerem kɑ ǹ si di, ǹ mɑ di. Beerem mo kɑ ǹ go di, ǹ mɑ ye dɑnɑm yom.
Fɑrisi fɔndɔ bɔrɔ yom kɑ ǹ goono ɑ̀ bɑndɑ, ǹ mɑɑ sendi nge yom di. Ǹ cii ɑ̀ sɛ: I yom mo dɑnɑm yom no?
Yesu mo cii ǹ sɛ: De wom yɑ dɑnɑm yom no, kulu wom sindɑ dulum. Ammɑ mɑɑsɑ wom go cii, i go di. À sɛ no wom dulum go gɔrɔ wom bɔm.
Cimi no ɑ go cii wom sɛ, bɔrɔ kɑ ɑ̀ si huro feeji kɑli kunɑ ndɑ mee ɑmmɑ kɑlɑ ɑ̀ go kɑ ɑ̀ kɑɑru no ndɑ nungu fɔ ŋmɑni, kulu zee no, bɔrɔ kɔmkɔ.
Ammɑ bɔrɔ kɑ ɑ̀ go huro ndɑ mee feeji yom kurukɔ no.
Kɑli di mee bɑtukɔ cini feeri ɑ̀ sɛ. Feeji yom mo go mɑɑ ɑ̀ jinde. À go kɑ ngɑ feeji yom cɛɛ ndɑ ǹ mɑɑ yom kɑ ǹ kɑɑ tɛrɛ.
Sɑɑ kɑ ɑ̀ go kɑ ngɑ feeji yom kulu kɑɑ tɛrɛ, ɑ̀ go dirɑ ǹ jine. Ǹ go kɑ ɑ̀ gɑnɑ zɑmɑ ǹ go kɑ ɑ̀ jinde bei.
Ǹ si yo gɑnɑ pɑi. Ammɑ ǹ zuuru ɑ̀ sɛ no zɑmɑ ǹ si yo jinde bei.
Yesu nɑ yɑɑse wɔne wi ǹ sɛ ɑmmɑ ǹ mɑnɑ fɑhɑm ndɑ sendi kɑ ɑ̀ tɛ ǹ sɛ.
Yesu cii ǹ sɛ kpɛɛnɛ: Cimi no ɑ go cii wom sɛ, hɛɛ yɑ ci feeji yom kɑli mee.
Ǹ kulu kɑ ǹ nɑ ɑ jinɑ, zee yom no, bɔrɔ kɔmkɔ yom, ɑmmɑ feeji yom mɑnɑ hɑngɑ dɑm ǹ sɛ.
Hɛɛ wɔ, hɛɛ yɑ ci mee di. De bɔrɔ fɔ go huro ndɑ ɑ dɔ, ɑ̀ kɑɑ du fɑɑbɑ. À kɑɑ huro. À kɑɑ hunu. À kɑɑ du kure dɔ mo.
Zee wɔ si kɑɑ kɑlɑ zeetɛrɛ. À kɑɑ kɑ bɔrɔ wi kɑ hɛ kulu hɑlɑci. Hɛɛ wɔ ɑ kɑɑ no domi ǹ mɑ du hundi. Ǹ mɑ du ɑ̀ mo ndɑ bɑyom.
Hɛɛ yɑ ci kurukɔ hinno. Kurukɔ hinno go kɑ ngɑ hundi no ngɑ feeji yom sɑbu sɛ.
Ammɑ bɔrɔ kɑ ɑ̀ go gbei tɛ bɑnɑndi sɛ ɑ̀ mɑnɑ ci kurukɔ. Feeji yom mo mɑnɑ ci ɑ̀ ŋmɔne yom. Kɑ ɑ̀ go di sɑgɑli go kɑɑ, ɑ̀ go feeji yom nɑm kɑ zuuru. Sɑgɑli di mo go huro feeji yom kunɑ kɑ ǹ hɑɑme. À go kɑ ǹ kɑru kɑ see.
Gbei tɛkɔ wɔ go zuuru zɑmɑ bɑnɑndi gbei no ɑ̀ go tɛ. À bɑ si ndɑ feeji yom.
Hɛɛ wɔ, kurukɔ hinno no. A go kɑ ɑ feeji yom bei. Ngei mo go kɑ ɑ bei.
Zɑngɑ Bɑɑbɑ go kɑ ɑ bei, hɛɛ mo ɑ go Bɑɑbɑ bei. A go kɑ ɑ hundi no mo ɑ feeji yom sɑbu sɛ.
A gundɑ feeji ŋmɑni yom kɑ ǹ mɑnɑ ci kɑli wɔ ŋmɔne yom. Kɑlɑ de yɑ kɑɑndei. Ǹ kɑɑ hɑngɑ dɑm ɑ jinde sɛ. Ǹ kɑɑ tɛ kuru fɔlɔnku kɑ ɑ̀ gundɑ kurukɔ fɔlɔnku.
À sɛ no, ɑ Bɑɑbɑ go bɑɑ hɛɛ zɑmɑ ɑ go kɑ ɑ hundi no, yɑ ye kɑ ɑ̀ tɑ kpɛɛnɛ.
Bɑ bɔrɔ fɔ si kɑ ɑ̀ gɑ ɑ̀ tɑ ɑ gɑɑ, ɑmmɑ hɛɛ yɑ gɑ ɑ̀ no ndɑ ɑ bɔm. A gundɑ hini kɑ ɑ̀ no. A gundɑ hini mo kɑ ye kɑ ɑ̀ tɑ. A Bɑɑbɑ dɔ no ɑ du meire wɔne.
À sendi yom sɑbu sɛ feefee ye kɑ tunu Yuifu yom gɑme.
Ǹ ŋmɔne iboobo cii: À gundɑ hɔllɛ. Hɔllɔkom no. Ifɔ sɛ wom go hɑngɑ dɑm ɑ̀ sɛ?
Bɔrɔ fɔ yom mo cii: Sendi yom wɔ mɑnɑ ci hɔllɛkpɛ sendi yom. Hɔllɛ si hini kɑ dɑnɑm yom moo yom feeri mo.
Hinnɑndiyom jingɑru go tɛ Yerusɑlɛm wɑngɑrɑ. Hɑrigu wɑtɛ no.
Yesu bine go yɑɑli Ikpɛ bɛɛrɑndiyom dɔ Sɑlomɔ tɑfɑɑ cire.
Yuifu yom bine nɑ ɑ̀ dɑm bindi kɑ cii ɑ̀ sɛ. Hɑli sɑɑ fɔ cine no n nɑm i mo goono siikɑ kunɑ? De ni yɑ Mɛsiyɑ no, n mɑ cii i sɛ tɛrɛkpɑrɛ.
Yesu tu ǹ sɛ kɑ cii: A nɑ ɑ̀ cii wom sɛ kɔ. Wom mɑnɑ nɑɑne. Gbei yom kɑ ɑ go tɛ ɑ Bɑɑbɑ mɑɑ gɑɑ, ngei yɑ go tɛ ɑ sɛdɑ.
Ammɑ wom wɔ, wom si nɑɑne zɑmɑ wom si ɑ feeji yom kunɑ zɑngɑ ɑ nɑ ɑ̀ cii wom sɛ.
A feeji yom go mɑɑ ɑ jinde. A go kɑ ǹ bei. Ngei mo go kɑ ɑ gɑnɑ.
A go kɑ ǹ no hundi kɑ ɑ̀ si beeni. Ǹ si hɑlɑci pɑi. Bɑ bɔrɔ fɔ si ǹ kɔm ɑ kɑmbɛ.
A Bɑɑbɑ kɑ ɑ̀ nɑ ɑ no ndei, ɑ̀ beeri kɑ bisɑ hɛ kulu. Bɑ bɔrɔ fɔ si hini kɑ ǹ kɔm ɑ Bɑɑbɑ kɑmbɛ kunɑ.
Hɛɛ ndɑ ɑ Bɑɑbɑ, i kulu ɑfɔ no.
Yuifu yom ye kɑ tondi yom zɑɑ kpɛɛnɛ kɑ ɑ̀ cetu.
Yesu cii ǹ sɛ: A nɑ wom cɛbɛ gbei hinno boobo kɑ ǹ hunu ɑ Bɑɑbɑ dɔ. Gbei yom wɔ kunɑ wɔ fɔ sɛ no wom go kɑ ɑ cetu?
Yuifu yom tu ɑ̀ sɛ kɑ cii: À mɑnɑ ci gbei hinno sɑbu sɛ no, i go kɑ n cetu ɑmmɑ zɑmɑ n go kɑ Ikpɛ cɛnɑndi. Ni kɑ n ci bɔrɔ, n go kɑ n bɔm tɛ Ikpɛ.
Yesu tu ǹ sɛ kɑ cii: Ǹ nɑ wɔne hɑntum wom fɔndɑ kunɑ kɑ ɑ̀ cii, Hɛɛ wɔ, ɑ cii wom sɛ wom bɑrɑ no ikpɛ yom. À nɑ ci yɑ no bɑ?
À nɑ ǹ cɛɛ ikpɛ yom, nge yom kɑ ǹ dɔ Ikpɛ Sendɑ kɑɑ. Ikpɛ Sendi hɑntumɑntɛ si hini kɑ tunu.
Yɑ no hɛɛ wɔ kɑ Ikpɛ nɑ ɑ hɑlɑɑlɑndi kɑ ɑ dɔntɔm hɑndunyɑ kunɑ, wom go cii ɑ go kɑ Ikpɛ cɛnɑndi zɑmɑ ɑ cii hɛɛ yɑ ci Ikpɛ Ize?
De ɑ si kɑ ɑ Bɑɑbɑ gbei yom tɛ, wɑ si ɑ nɑɑne.
Ammɑ de ɑ go kɑ ǹ tɛ, bɑ kɑ wom si kɑ ɑ nɑɑne, wɑ cimɑndi gbei yom gɑɑ. Wom mɑ bei, wom mɑ nɑɑne mo, kɑ Bɑɑbɑ goono ɑ kunɑ. Hɛɛ mo, ɑ goono ɑ̀ kunɑ.
Sendi ngɑ di sɛ no ǹ ceeci kpɛɛnɛ ngei mɑ ɑ̀ dii, ɑmmɑ ɑ̀ kɔmɑ ǹ kɑmbɛ.
À kpei hɑli Yudum isɑ bisɑntɛ nungu kɑ Yohɑnnɑ jinɑ kɑ mirɑndiyom tɛ. À gɔrɔ nungu di.
Bɔrɔ boobo kɑɑ ɑ̀ dɔ kɑ cii: Cimi no, Yohɑnnɑ mɑnɑ ɑlɑmu bɑ ɑfɔ tɛ. Ammɑ hɛ kulu kɑ ɑ̀ cii bɔrɔ kpɛ gɑɑ, kulu cimi no.
Bɔrɔ boobo kɑ ǹ goono nungu di nɑɑne ɑ̀ gɑɑ.
Bɔrɔ fɔ goono kɑ ɑ̀ sindɑ bɑɑni. Ǹ cii ɑ̀ sɛ Lɑzɑɑ, Betɑni bɔrɔ no, Mɑriɑmɑ ndɑ ɑ̀ bɛɛrɛ Mɑɑtɑ kpɑɑrɑ.
Mɑriɑmɑ yɑ ci weibɔrɔ di kɑ ɑ̀ nɑ wɑidi munu Kpe bɔm kɑ ɑ̀ cee yom hɑɑbu ndɑ ngɑ bɔm hɑmini. À hɑime no Lɑzɑɑ kɑ ɑ̀ sindɑ bɑɑni.
À sɛ no ɑ̀ weimɑ yom nɑ bɔrɔ fɔ dɔntɔm ɑ̀ mɑ kpei cii Yesu sɛ: Bɔrɔ kɑ n go bɑɑ di, ɑ̀ sindɑ bɑɑni.
Kɑ Yesu mɑɑ ngɑ di ɑ̀ cii: Zɛnjɛ ngɑ di mɑnɑ ci bu ŋmɔne ɑmmɑ Ikpɛ deizɑ ŋmɔne no. Zɛnjɛ wɔ dɔ no, hɛɛ Ikpɛ Ize yɑ du bɛɛrɛ.
Yesu go bɑɑ Mɑɑtɑ ndɑ ɑ̀ cɛɛnɛ ndɑ Lɑzɑɑ.
Sɑɑ kɑ ɑ̀ mɑɑ bɑɑru Lɑzɑɑ sindɑ bɑɑni, ɑ̀ gɔrɔ jiribi hinkɑ kpɛɛnɛ nunguɑ kɑ ɑ̀ goono.
À bɑndɑ no ɑ̀ cii coobɑɑbɑize yom sɛ: I mɑ ye Yude lɑɑbu.
Coobɑɑbɑize yom cii ɑ̀ sɛ: Coobɑɑbɑ, ɑ̀ mɑnɑ jɛ Yuifu yom nɑ n ceeci ngei mɑ n cetu ndɑ tondi yom. N tu kɑ ye nungu di kpɛɛnɛ?
Yesu tu kɑ cii: Zɑɑri kunɑ ɑ̀ nɑ ci guuru wei cindi hinkɑ no? De bɔrɔ fɔ go dirɑ zɑɑri, ɑ̀ si kɑti zɑmɑ ɑ̀ go di hɑndunyɑ wɔ kɑɑri.
Ammɑ de bɔrɔ fɔ go dirɑ ciini, ɑ̀ bo kɑti zɑmɑ kɑɑri si ɑ̀ kunɑ.
Sendi nge yom di bɑndɑ, ɑ̀ cii ǹ sɛ: I kpɑɑsi Lɑzɑɑ go jiibi ɑmmɑ ɑ go kpei kɑ ɑ̀ tunɑndi.
À coobɑɑbɑize yom cii ɑ̀ sɛ: Kpe, de ɑ̀ go jiibi no, ɑ̀ kɑɑ du bɑɑni.
Ammɑ ɑ̀ buyom sendi no Yesu tɛ. Coobɑɑbɑize yom mo tɑmmɑ hɑhɑbiyɑ sendi no ɑ̀ tɛ.
À gɑɑ no Yesu sendi ǹ sɛ tɛrɛkpɑrɛ kɑ cii: Lɑzɑɑ bu.
Ammɑ wom sɑbu sɛ ɑ go fɑihã ndɑ kɑ ɑ si nungu di, zɑmɑ ɑ̀ gɑɑ no wom gɑ ɑ nɑɑne. Ammɑ i mɑ kpei ɑ̀ dɔ.
Tomɑ bine kɑ ǹ cii ɑ̀ sɛ Tɑwe, ɑ̀ cii ngɑ kpɑɑsi coobɑɑbɑize yom sɛ: I yom mo i mo kpei kɑ bu ɑ̀ bɑndɑ.
Kɑ Yesu tɔ kpɑɑrɑ, ɑ̀ gɑru Lɑzɑɑ bu. À tɛ jiribi tɑɑci sɑɑrɛ kunɑ.
Betɑni kpɑɑrɑ bine mɑɑni Yerusɑlɛm no zɑngɑ kilomɛti hinzɑ sɑrɑ.
Yuifu yom boobo kɑɑ Mɑɑtɑ ndɑ Mɑriɑmɑ dɔ kɑ ǹ yɑmɑrɑndi ndɑ ǹ hɑime buyom.
À sɛ no, sɑɑ kɑ Mɑɑtɑ mɑɑ bɑɑru Yesu go kɑɑ, ɑ̀ kpei kɑ ɑ̀ kube. Ammɑ Mɑriɑmɑ wɔ goono fuu ko gɔrɔ.
Mɑɑtɑ cii Yesu sɛ: Kpe, de n goono nee, dom ɑ hɑime wɔ si bu.
Ammɑ bɑ mɑɑsɑ ɑ bei hɛ kulu kɑ n go ŋmɑɑrɛ Ikpɛ gɑɑ, Ikpɛ gɑ ɑ̀ tu n sɛ.
Yesu cii ɑ̀ sɛ: N hɑimɑ kɑɑ tunu kpɛɛnɛ.
Mɑɑtɑ tu ɑ̀ sɛ kɑ cii: A bei kɑ ɑ̀ kɑɑ tunu tunɑndiyomɑ hine, hɑnu beenɑntɛ.
Yesu cii ɑ̀ sɛ: Hɛɛ yɑ ci tunuyom ndɑ hundi. Bɔrɔ kɑ ɑ̀ go nɑɑne ɑ gɑɑ, bɑ ɑkpɛ bu, ɑ̀ kɑɑ hunɑ.
Bɔrɔ kulu kɑ ɑ̀ go hunɑ kɑ nɑɑne ɑ gɑɑ, ɑ̀ si bu pɑi. N go cimɑndi ngɑ di gɑɑ dee?
Mɑɑtɑ cii ɑ̀ sɛ: Oò Kpe, ɑ go nɑɑne kɑ ni, n ci Mɛsiyɑ, Ikpɛ Ize kɑ ɑ̀ mɑ kɑɑ hɑndunyɑ.
Kɑ Mɑɑtɑ sendi yɑ di cɔfɔ ɑ̀ kpei kɑ ngɑ cɛɛnɛ Mɑriɑmɑ cɛɛ tugu kunɑ. À cii ɑ̀ sɛ: Coobɑɑbɑ kɑɑ nee. À bine go kɑ n cɛɛ.
Zɑ Mɑriɑmɑ mɑɑ, cɔfɔ ɑ̀ tunu ndɑ wɑɑsi kɑ kpei ɑ̀ dɔ.
Yesu mɑnɑ huro kpɑɑrɑ kunɑ jinɑ, ɑmmɑ ɑ̀ goono nungu kɑ ɑ̀ dɔ Mɑɑtɑ nɑ ɑ̀ kube.
Yuifu yom bine kɑ ǹ goono ndɑ Mɑriɑmɑ fuu kunɑ ko kɑ ɑ̀ yɑmɑrɑndi, ǹ di ɑ̀ tunu ndɑ wɑɑsi kɑ hunu. Ǹ dɛcɛ ɑ̀ gɑɑ kɑ cii: Sɑɑrɛ di dɔ no ɑ̀ go kpei hɛ.
Sɑɑ kɑ Mɑriɑmɑ tɔ Yesu dɔ, cɔfɔ ɑ̀ jɛndɛbiri ɑ̀ jine. À cii ɑ̀ sɛ: Kpe, de n goono nee, dom ɑ hɑime wɔ si bu.
Yesu di Mɑriɑmɑ go hɛ. À di Yuifu yom mo kɑ ǹ nɑ ɑ̀ gɑnɑ kɑ kɑɑ, ǹ go hɛ. Yesu binejisi. À bine go sɑrɑ.
Cɔfɔ ɑ̀ cii: Mɑni wom nɑ ɑ̀ dɑm? Ǹ tu kɑ cii: Kpe, kɑɑ di.
Yesu hɛ.
À gɑɑ no, Yuifu yom cii: Wɑ gunɑ zɑngɑ ɑ̀ go bɑɑ Lɑzɑɑ.
Ammɑ ǹ kunɑ ɑfɔ yom cii: Ngɑ kɑ ɑ̀ nɑ dɑnɑm moo yom feeri, ɑ̀ si hini kɑ tɛ bɑ, kɑ bɔrɔ kpɛ mo mɑ si bu?
Yesu binejisi kpɛɛnɛ. À kpei sɑɑrɛ di dɔ. Tondi guusu fɔ no. Ǹ nɑ tondi bɑmbɑtɑ fɔ dɛcɛ ɑ̀ mee gɑɑ.
Yesu cii: Wɑ tondɑ gɑnɑndi. Mɑɑtɑ, bukɔɑ weimɑ cii ɑ̀ sɛ: Kpe, ɑ̀ fumbu kɔ zɑmɑ ɑ̀ jiribi tɑɑci no nee.
Yesu cii ɑ̀ sɛ: A cii n sɛ kɑ de n go nɑɑne n kɑɑ di Ikpɛ deizɑ. À nɑ ci yɑ no bɑ?
Ǹ nɑ tondɑ gɑnɑndi nunguɑ dɔ kɑ ǹ nɑ bukɔɑ dɑm. Yesu nɑ bɔm sombu bɛɛnɛ kɑ cii: Bɑɑbɑ, ɑ go kɑ n sɑɑbu zɑmɑ n mɑɑ ɑ sɛ.
Hɛɛ wɔ, ɑ go bei kɑ n go mɑɑ ɑ sɛ sɑɑ kulu. Ammɑ jɑmɑ wɔ kɑ ǹ go cɛ nee sɑbu sɛ no ɑ nɑ ɑ̀ sendi, domi ǹ mɑ nɑɑne kɑ ni, n nɑ ɑ dɔntɔm.
Sɑɑ kɑ ɑ̀ nɑ ngɑ di cii, cɔfɔ ɑ̀ nɑ jinde zɑɑ ndɑ gɑɑbi kɑ cii: Lɑzɑɑ, hunu tɛrɛ.
Bukɔɑ bine hunu. À cee yom ndɑ ɑ̀ kɑmbɛ yom goono didijɑntɛ ndɑ cɛsɛnjɛ. À moodumɑ goono dɑɑbɑntɛ ndɑ zɑrɑ. Yesu cii ǹ sɛ: Wɑ ɑ̀ feeri. Wɑ ɑ̀ nɑm ɑ̀ mɑ kpei.
Yuifu yom kɑ ǹ kɑɑ Mɑriɑmɑ dɔ, ǹ ŋmɔne iboobo di hɛ kɑ Yesu tɛ. À gɑɑ no ǹ nɑɑne ɑ̀ gɑɑ.
Ammɑ ǹ kunɑ ɑfɔ yom kpei Fɑrisi fɔndɔ bɔrɔ yom dɔ kɑ cii ǹ sɛ hɛ kulu kɑ Yesu tɛ.
À gɑɑ no gɑrɑndikɔ jinɑ yom mo ndɑ Fɑrisi fɔndɔ bɔrɔ yom ǹ nɑ ciiti dumbukɔ yom meigu. Ǹ cii: Ifɔ i mɑ tɛ? Bɔrɔ kpɛ go ɑlɑmu boobo tɛ.
De i nɑ ɑ̀ nɑm ɑ̀ go tɛ yɑ di, ǹ kulu gɑ ɑ̀ nɑɑne. Lomɑncei bine kɑɑ kɑɑ, n gɑ i Nungu Hɑlɑɑlɑ ndɑ i dimi zeeri.
Ǹ kunɑ ɑfɔ kɑ ǹ cii ɑ̀ sɛ Kɑifɑ kɑ ɑ̀ tɛ gɑrɑndikɔ beeri jiiri wɔ, ɑ̀ cii ǹ sɛ: Wom si hɛ fɔ kulu bei.
Wom si fɑhɑm kɑ bei i hɑnfɑni no bɔrɔ fɔ mɑ bu jɑmɑ sɛ dimi sunsɑm kulu mɑ si hɑlɑci.
À mɑnɑ ɑ̀ cii ngɑ bɔm gɑɑ. Ammɑ zɑ kɑ ɑ̀ tɛ gɑrɑndikɔ beeri jiiri wɔ, ɑ̀ nɑ ɑndebitɛrɛ tɛ kɑ cii Yesu bɑ bu dimi sɛ.
À mɑnɑ ci dimi wɔ sɛ hinne ɑmmɑ Ikpɛ ize yom mo kɑ ǹ kɑru kɑ see ǹ mɑ meigu kɑ tɛ ɑfɔ.
Zɑ hɑnu ngɑ di ǹ sɑwɑrɑ ngei mɑ ɑ̀ wi.
À sɛ no, Yesu si dirɑ tɛrɛkpɑrɛ Yuifu yom kunɑ. À hunu nungu di kɑ kpei lɑɑbu kɑ ɑ̀ mɑɑni ndɑ gɑnji fɔ. À huro wɑngɑrɑ kɑ ǹ cii ɑ̀ sɛ Efɑhim, nungu kɑ ɑ̀ gɔrɔ ndɑ ngɑ coobɑɑbɑize yom.
Yuifu yom Bɔmdɑɑrum jingɑru bine mɑɑni. Kpɑɑrɑ hundɑntɛ bɔrɔ boobo kpei Yerusɑlɛm kɑ ngei bɔm hinnɑndi zɑ jingɑruɑ mɑnɑ tɔ.
Ǹ nɑ Yesu ceeci. Ǹ go cɛ Ikpɛ bɛɛrɑndiyom dɔ kɑ cii cɛrɛ sɛ: Mɛtɛ no ɑ̀ himɑ wom sɛ? À si kɑɑ jingɑru wɔ dɔ no?
Gɑrɑndikɔ jinɑ yom ndɑ Fɑrisi fɔndɔ bɔrɔ yom nɑ fɔndɔ no. Ǹ cii de bɔrɔ fɔ bei nungu kɑ Yesu goono, ɑ̀ mɑ kɑɑ cii ngei sɛ domi ǹ mɑ du kɑ ɑ̀ dii.
Jiribi idu hɑli Bɔmdɑɑrum jingɑruɑ tɔ, Yesu kɑɑ Betɑni kpɑɑrɑ. Nungu di no Lɑzɑɑ goono, bɔrɔ kɑ Yesu tunɑndi bukɔ yom gɑme.
Ǹ nɑ ŋmɑɑri tɛ Yesu sɛ. Mɑɑtɑ nɑ ŋmɑɑri fɑrisi. Lɑzɑɑ mo yɑ ci beerem kɑ ǹ go ŋmɑɑ ndɑ Yesu ǹ ŋmɔne ɑfɔ.
Mɑriɑmɑ nɑ wɑidi cɑɑdɑntɛ dimi fɔ kilo zemine kɑ ǹ cii ɑ̀ sɛ nɑdi zɑɑ. À nɑ ɑ̀ munu Yesu cee yom bɔm kɑ ɑ̀ cee yom hɑɑbu ndɑ ngɑ bɔm hɑmini. Fuu di tɔ ndɑ wɑidi hɛo kɑɑnɔ.
Ammɑ Yesu coobɑɑbɑize yom kunɑ ɑfɔ kɑ ǹ cii ɑ̀ sɛ Yudɑ, Isikɑriɔtu bɔrɔ, Simɔ koo goono ŋmɑɑrɑ dɔ. Ngɑ yɑ bɑ kɑ ɑ̀ dɑm kɑmbɛ.
À cii: Wɑidi wɔ kɑ ɑ̀ nooru tɔ zɑngɑ jiiri fɔ bɑnɑndi, ifɔ sɛ ǹ mɑnɑ ɑ̀ neerɑ kɑ nooruɑ no tɑlikɑ yom sɛ?
Ammɑ ɑ̀ mɑnɑ ngɑ di cii zɑmɑ ɑ̀ go sisibi tɑlikɑ yom sɛ no, ɑmmɑ ɑ̀ sendi zɑngɑ yɑ zɑmɑ zee no. Nooru fɔɔlɔ goono ɑ̀ sɛ no. À nɑ nooru kɑ ɑ̀ goono fɔlɔ di kunɑ zɑɑ.
Yesu bine cii: Wɑ ɑ̀ nɑm. À nɑ wɑidi wɔ jisi no ɑ fijiyom hɑnu sɛ.
Tɑlikɑ yom bo goono wom bɑndɑ sɑɑ kulu, ɑmmɑ hɛɛ, ɑ si bo goono wom bɑndɑ sɑɑ kulu.
Yuifu bɑkɑrɑ mɑɑ bɑɑru Yesu goono Betɑni kpɑɑrɑ. Cɔfɔ ǹ kɑɑ nodi. Ǹ mɑnɑ kɑɑ Yesu hinne sɑbu sɛ ɑmmɑ ǹ mɑ di Lɑzɑɑ mo kɑ Yesu tunɑndi bukɔ yom gɑme.
Gɑrɑndikɔ jinɑ yom sɑwɑrɑ ngei mɑ Lɑzɑɑ mo wi.
bɑɑ ngei mɑ ɑ̀ wi no zɑmɑ ɑ̀ sɑbu sɛ no Yuifu yom jɑmɑ boobo hunu ǹ bɑndɑ kɑ nɑɑne Yesu gɑɑ.
À mo bo jɑmɑ bɑkɑrɑ kɑɑ jingɑruɑ dɔ. Ǹ mɑɑ bɑɑru Yesu go kɑɑ Yerusɑlɛm.
Ǹ nɑ dɑbinɑ nyɑ kɑmbɛ yom zɑɑ kɑ hunu wɑngɑrɑ kunɑ. Ǹ kpei kɑ ɑ̀ kube. Ǹ go kuwɑ kɑ cii: Ikpɛ, i go kɑ n sifɑ. Bɑrikɑkpɛ no Bɔrɔ kɑ ɑ̀ go kɑɑ Kpe mɑɑ gɑɑ, ngɑ kɑ ɑ̀ ci Isirɑilɑ Kpe.
Yesu du fɑrikɑ binci hɑiwɑsu fɔ. À gɔrɔ ɑ̀ bɔm, zɑngɑ Ikpɛ Sendi hɑntumɑntɛ cii:
N mɑ si hɑmburu, Sionɑ koo hundiyo. Gunɑ, n Kpe go kɑɑ. À go gɔrɔ fɑrikɑ binci hɑiwɑsu fɔ bɔm.
À coobɑɑbɑize yom bine mɑnɑ fɑhɑm ndɑ hɛ nge yom di. Ammɑ sɑɑ kɑ Ikpɛ nɑ Yesu bɛɛrɑndi, ɑ̀ gɑɑ no ǹ hɔngɔ kɑ ǹ nɑ hɛ nge yom di hɑntum ɑ̀ bɔm. Ǹ nɑ ɑ̀ tɔnɑndi ɑ̀ sɛ mo.
Jɑmɑ kɑ ǹ goono Yesu dɔ sɑɑ kɑ ɑ̀ nɑ Lɑzɑɑ cɛɛ sɑɑrɑ kunɑ kɑ ɑ̀ tunɑndi bukɔ yom gɑme, ǹ go tɛ sɛdɑ.
À sɛ no jɑmɑ di kpei kɑ ɑ̀ kube zɑmɑ ǹ mɑɑ kɑ ɑ̀ nɑ ɑlɑmu wɔ tɛ.
À gɑɑ no Fɑrisi fɔndɔ bɔrɔ yom cii cɛrɛ sɛ: Wom di kɑ wom si du hɛ fɔ kulu. Gunɑ, hɑndunyɑ kulu kpei ɑ̀ bɑndɑ.
Beerem kɑ ǹ kɑɑ kɑ Ikpɛ bɛɛrɑndi jingɑruɑ dɔ, ǹ kunɑ Gɑrɛku fɔ yom mo goono.
Ǹ kɑɑ Filipu dɔ Betɑsɑidɑ bɔrɔ no, Gɑlile lɑɑbu. Ǹ cii ɑ̀ sɛ: Ni, kɑ n ci jinɑ. I go bɑɑ i mɑ di Yesu.
Filipu mo kpei. À cii Andɛrɛ sɛ. Andɛrɛ ndɑ Filipu mo cii Yesu sɛ.
Yesu tu ǹ sɛ kɑ cii: Lɔkɑci kɑɑ ǹ mɑ hɛɛ, Adɑmize bɛɛrɑndi.
Cimi cimi ɑ go cii wom de mɔsɔngu mogure fɔ mɑnɑ kɑm lɑɑbu kunɑ kɑ bu, ɑ̀ bo gɔrɔ no ngɑ fɔ. Ammɑ de ɑ̀ bu, ɑ̀ go kɑ ize boobo hɛi.
Bɔrɔ kɑ ɑ̀ go bɑɑ ngɑ hundi, ɑ̀ gɑ ɑ̀ dɛrɑndi. Ammɑ bɔrɔ kɑ ɑ̀ go hungu ngɑ hundi hɑndunyɑ wɔ kunɑ, ɑ̀ gɑ ɑ̀ jɛ hɑli hundi kɑ ɑ̀ si beeni.
De bɔrɔ go tɑmtɛrɛ ɑ sɛ, ɑ̀ mɑ ɑ gɑnɑ. Nungu kɑ ɑ goono, ɑ gbeiize mo kɑɑ goono nungu di. De bɔrɔ go tɑmtɛrɛ ɑ sɛ, Bɑɑbɑ gɑ ɑ̀ bɛɛrɑndi.
Mɑɑsɑ ɑ hundi go tɑɑbi. Ifɔ yɑ cii? Bɑɑbɑ, n mɑ ɑ kɑɑ lɔkɑci wɔ kunɑ no? Ammɑ ɑ̀ sɛ no ɑ kɑɑ lɔkɑci wɔ.
Bɑɑbɑ, n mɑ n mɑɑ bɛɛrɑndi. Cɔfɔ jinde fɔ hunu zɑ bɛɛnɛ kɑ cii: A nɑ ɑ̀ bɛɛrɑndi. A gɑ ɑ̀ bɛɛrɑndi mo kpɛɛnɛ.
Jɑmɑ kɑ ɑ̀ goono nungu di mɑɑ yɑ di. Ǹ cii: Bɛɛnɛ kɑɑtiyom no. Afɔ yom cii: Ikpɛ dɔntɔneize fɔ yɑ sendi ɑ̀ sɛ.
Yesu tu kɑ cii: Jinde wɔne mɑnɑ hunutɛrɛ ɑ sɑbu sɛ, ɑmmɑ wom sɑbu sɛ no.
Mɑɑsɑ no hɑndunyɑ ciitiyom tɔ. Mɑɑsɑnkulu hɑndunyɑ wɔ kpe, ǹ gɑ ɑ̀ cetu tɛrɛ.
Hɛɛ mo, de ǹ nɑ ɑ̀ sombu bɛɛnɛ, ɑ kɑɑ bɔrɔ kulu cendi ɑ dɔ.
Kɑ ɑ̀ go sendi zɑngɑ yɑ, bu dimi kɑ ɑ̀ bɑ tɛ no ɑ̀ go cɛbɛ.
Jɑmɑ di tu ɑ̀ sɛ kɑ cii: I mɑɑ bɑɑru fɔndɑ kunɑ kɑ Mɛsiyɑ bo hunɑ no beeniyom si. Mɛtɛ ni wɔ, n go cii, kɑlɑ ǹ mɑ Adɑmize sombu bɛɛnɛ? Mee yɑ ci Adɑmize?
Yesu cii ǹ sɛ: Kɑɑri cindi lɔkɑci cɛnɑ kpɛɛnɛ wom bindi kunɑ. Wɑ dirɑ zɑ sɑɑ kɑ wom gundɑ kɑɑri domi kube mɑ si wom jirisi. Bɔrɔ kɑ ɑ̀ go dirɑ kube kunɑ, ɑ̀ si bei nungu kɑ ngɑ go kpei.
Wom mɑ nɑɑne kɑɑri gɑɑ zɑ sɑɑ kɑ wom gundɑ kɑɑri domi wom mɑ tɛ kɑɑriize yom. Sɑɑ kɑ Yesu nɑ sendi nge yom di cii, ɑ̀ dirɑ kɑ kpei tugu ǹ sɛ.
Ammɑ bɑ kɑ Yesu nɑ ɑlɑmu boobo tɛ ǹ jine, ndɑ ɑ̀ kulu ǹ mɑnɑ nɑɑne ɑ̀ gɑɑ.
À tɛ no domi ǹ mɑ ɑndebi Esɑyi sendi tɔnɑndi kɑ ɑ̀ cii: Kpe, mee yɑ nɑ i bɑɑru cimɑndi? Mee sɛ mo no Kpe nɑ ngɑ kɑɑtɛrɛ?
À sɛ nɑ, ǹ si hini kɑ nɑɑne zɑmɑ Esɑyi cii kpɛɛnɛ.
À nɑ ǹ mɑɑ yom dɑnɑndi. À nɑ ǹ bine yom sendɑndi zɑmɑ ǹ mɑ si di ndɑ ngei moo yom. Ǹ mɑ si fɑhɑm ngei bine yom dɔ hɑli ǹ mɑ bɛrɛ ɑ dɔ, hɑli yɑ ǹ no bɑɑni.
Esɑyi nɑ wɔne yom cii zɑmɑ ɑ̀ di Yesu deizɑ kɑ sendi ɑ̀ bɔm.
Ndɑ ɑ̀ kulu sɑɑ di bɑ hɑikusu yom kunɑ ǹ bɑyom nɑɑne ɑ̀ gɑɑ. Ammɑ Fɑrisi fɔndɔ bɔrɔ yom sɑbu sɛ, ǹ mɑnɑ ɑ̀ cii ndɑ ngei mee zɑmɑ ǹ mɑ si ngei kɑɑ Yuifu yom mɑrgɑ fuu.
Ǹ go bɑɑ bɛɛrɛ iburɑdɑm dɔ kɑ bisɑ Ikpɛ dɔ bɛɛrɛ.
Ammɑ Yesu nɑ jinde zɑɑ kɑ cii: Bɔrɔ kɑ ɑ̀ go nɑɑne ɑ gɑɑ, ɑ̀ mɑnɑ ci ɑ gɑɑ no ɑ go nɑɑne ɑmmɑ wɔ kɑ ɑ̀ nɑ ɑ dɔntɔm gɑɑ.
Bɔrɔ kɑ ɑ̀ go di hɛɛ mo, ɑ̀ go di wɔ kɑ ɑ̀ nɑ ɑ dɔntɔm.
Hɛɛ wɔ, ɑ kɑɑ no zɑngɑ kɑɑri hɑndunyɑ kunɑ domi bɔrɔ kulu kɑ ɑ̀ go nɑɑne ɑ gɑɑ ɑ̀ mɑ si gɔrɔ kube.
De bɔrɔ fɔ go mɑɑ ɑ sendi yom, ngɑ ɑ̀ si kɑ ǹ nɑɑne, hɛɛ wɔ ɑ si ɑ̀ ciiti bo. Yɑ nɑ kɑɑ kɑ hɑndunyɑ ciiti ɑmmɑ kɑ hɑndunyɑ fɑɑbɑ.
Bɔrɔ kɑ ɑ̀ hungu hɛɛ, ɑ̀ si kɑ ɑ sendi tu mo, ɑkpɛ gundɑ ɑ sendi yom kɑ ǹ go kɑ ɑ̀ ciiti. Sendi kɑ ɑ cii, sendɑ yɑ gɑ ɑ̀ ciiti hɑnu beenɑntɑ.
Yɑ nɑ sendi ɑ bɔm gɑɑ, ɑmmɑ Bɑɑbɑ kɑ ɑ̀ nɑ ɑ dɔntɔm. Ngɑ bumbum nɑ meire no ɑ sɛ, hɛ kɑ ɑ̀ himɑ yɑ cii ndɑ hɛ kɑ ɑ̀ himɑ yɑ sendi.
A go bei mo kɑ ɑ̀ meire yɑ hundi no kɑ ɑ̀ si beeni. À sɛ no, hɛ yom kɑ ɑ go cii, ɑ go cii no zɑngɑ Bɑɑbɑ cii ɑ sɛ.
Bɔmdɑɑrum jingɑruɑ bɑ tɔ. Yesu go bei ngɑ Iɔkɑci tɔ ngɑ mɑ hunu hɑndunyɑ wɔ kunɑ kɑ kpei Bɑɑbɑ dɔ kɑ ɑ̀ go bɑɑ ngɑ ŋmɔne yom kɑ ǹ goono hɑndunyɑ, ɑ̀ go bɑɑ rei kɑlɑ beenɑntɛ.
Ǹ goono ŋmɑɑri gɑɑ. Ibilisi nɑ hɑnyɑ lɑlɔ dɑm kɔ Yudɑ Isikɑriɔtu bɔrɔ, Simɔ koo bine kunɑ ɑ̀ mɑ Yesu dɑm kɑmbɛ.
Yesu go bei Bɑɑbɑ nɑ hɛ kulu dɑm ngɑ kɑmbɛ. A go bei mo ngɑ hunu Bɑɑbɑ dɔ. À go ye mo Bɑɑbɑ dɔ.
À tunu ŋmɑɑrɑ bɔm kɑ ngɑ kpɛ yom kɑɑ kɑ jisi kɑmbu. À nɑ zɑrɑ fɔ zɑɑ kɑ hɔ ngɑ cɛntɛ gɑɑ.
À bɑndɑ ɑ̀ nɑ hɑri dooru gɑɑsu fɔ kunɑ kɑ ngɑ coobɑɑbɑize yom cee yom nyunu. À nɑ ǹ hɑɑbu ndɑ zɑrɑ di kɑ ɑ̀ hɔ ngɑ cɛntɛ gɑɑ.
À gɑɑ no, ɑ̀ kɑɑ Simɔ Piɛɛ dɔ. Piɛɛ cii ɑ̀ sɛ: Ni Kpe, ngɑ no n mo kɑ ɑ cee nyunu?
Yesu tu ɑ̀ sɛ kɑ cii: Hɛ kɑ ɑ go tɛ wɔ, n si ɑ̀ fɑhɑm mɑɑsɑ ɑmmɑ hɑli cɛnɑ n gɑ ɑ̀ fɑhɑm.
Piɛɛ cii ɑ̀ sɛ: Pɑi no, n si ɑ cee yom nyunu. Yesu tu ɑ̀ sɛ kɑ cii: De ɑ mɑnɑ n nyume, hɛ kulu si hɛɛ ndɑ ni gɑme.
Simɔ Piɛɛ cii ɑ̀ sɛ: Kpe, ɑ̀ mɑnɑ ci ɑ cee yom hinne no n mɑ nyunu ɑmmɑ ndɑ ɑ kɑmbɛ yom, ndɑ ɑ bɔm mo.
Yesu cii ɑ̀ sɛ: Bɔrɔ kɑ ɑ̀ nyume kɔ, cee yom hinne no ɑ̀ mɑ nyunu, ɑmmɑ ɑ̀ hinne sã sã. Wom hinne ɑmmɑ ɑ̀ mɑnɑ ci wom kulu.
À cii yɑ zɑmɑ ɑ̀ bei bɔrɔ kɑ ɑ̀ go kɑ ngɑ dɑm kɑmbɛ. À sɛ no, ɑ̀ cii wom kulu mɑnɑ hinne.
Sɑɑ kɑ ɑ̀ nɑ ǹ cee yom nyunu kɑ beeni ɑ̀ nɑ ngɑ jiine yom dɑm. À ye kɑ gɔrɔ. À cii ǹ sɛ: Wom fɑhɑm ndɑ hɛ kɑ ɑ tɛ wom sɛ wɔ?
Wom go kɑ ɑ cɛɛ Coobɑɑbɑ. Wom go kɑ ɑ cɛɛ Kpe. Wom ciiyom boori zɑmɑ yɑ no hɛɛ.
Ngɑ di sɛ, de ɑ nɑ wom cee yom nyunu, hɛɛ Kpe, hɛɛ Coobɑɑbɑ, wom mo wom mɑ cɛrɛ cee yom nyunu.
A nɑ wom no deedɑndi wom mɑ tɛ zɑngɑ ɑ tɛ wom sɛ.
Cimi cimi, ɑ go cii wom sɛ, tɑm si bisɑ ngɑ kpe. Yɑ no bɔrɔ mo si bisɑ wɔ kɑ ɑ̀ nɑ ɑ̀ sɑmbɑ.
De wom go kɑ nge yom di bei, wom yɑ binekɑɑnekpɛ yom no de wom go kɑ ǹ tɛ.
À mɑnɑ ci wom kulu sendi no ɑ go tɛ. A go bei beerem kɑ ɑ suubɑ ɑmmɑ kɑlɑ Ikpɛ Sendɑ mɑ tɔ kɑ ɑ̀ cii: Bɔrɔ kɑ ɑ̀ go buuru ŋmɑɑ ndɑ hɛɛ, ɑ̀ nɑ ngɑ ceekpɛrɛ tunɑndi ɑ gɑɑ.
Zɑ mɑɑsɑ ɑ go cii wom sɛ zɑ ɑ̀ mɑnɑ tɛ, domi sɑɑ kɑ ɑ̀ kɑɑ tɛ wom mɑ nɑɑne kɑ Hɛɛ yɑ ci.
Cimi cimi, ɑ go cii wom sɛ, bɔrɔ kɑ ɑ̀ go bɔrɔ fɔ kɑ ɑ go dɔntɔm tɑ, ɑ̀ go kɑ ɑ tɑ. Bɔrɔ kɑ ɑ̀ go kɑ ɑ tɑ mo, ɑ̀ go wɔ kɑ ɑ̀ nɑ ɑ dɔntɔm tɑ.
Kɑ Yesu sendi yɑ di, cɔfɔ ɑ̀ binejisi. À tɛ sɛdɑ kɑ cii: Cimi cimi ɑ go cii wom sɛ, wom kunɑ ɑfɔ gɑ ɑ dɑm kɑmbɛ.
Coobɑɑbɑize yom go cɛrɛ gunɑ ndɑ siikɑ. Ǹ mɑnɑ bei bɔrɔ kɑ ɑ̀ sendi ɑ̀ go tɛ.
Ammɑ coobɑɑbɑize yom kunɑ ɑfɔ kɑ Yesu bine go bɑɑ, ɑ̀ go gɔrɔ kɑ lɑmbɑ Yesu gɑɑ.
Simɔ Piɛɛ sendi ɑ̀ sɛ ndɑ kɑmbɛ ɑ̀ mɑ Yesu hã bɔrɔ kɑ ɑ̀ sendi ɑ go tɛ.
Ngɑ mo kɑ ɑ̀ go lɑmbɑ Yesu gɑɑ, ɑ̀ cii: Kpe, mee no?
Yesu tu ɑ̀ sɛ kɑ cii: Ngɑ yɑ ci bɔrɔ kɑ ɑ̀ sɛ ɑ dumbɑri fɔ tusu kɑ no. À nɑ dumbɑri di tusu, cɔfɔ ɑ̀ nɑ ɑ̀ no Yudɑ Isikɑriɔtu bɔrɔ, Simɔ koo sɛ.
Sɑɑ kɑ Yudɑ nɑ dumbɑri di tɑ, ɑ̀ gɑɑ no Setɑm huro ɑ̀ bine kunɑ. Yesu cii ɑ̀ sɛ: Hɛ kɑ n go tɛ, n mɑ ɑ̀ tɛ ndɑ wɑɑsi.
Ammɑ beerem kɑ ǹ goono ŋmɑɑrɑ dɔ, bɑ ɑfɔ mɑnɑ fɑhɑm hɛ kɑ sɛ ɑ̀ nɑ ɑ̀ cii Yudɑ sɛ.
Afɔ yom tɑmmɑ zɑ kɑ Yudɑ sɛ no nooru fɔɔlɔ goono, Yesu cii ɑ̀ sɛ no ɑ̀ mɑ dei hɛ kɑ ngei bɑɑ jingɑruɑ sɛ wɑlɑ ɑ̀ mɑ hɛ fɔ no tɑlikɑ yom sɛ.
Kɑ Yudɑ nɑ dumbɑrɑ tɑ, cɔfɔ ɑ̀ hunu ndɑ wɑɑsi. Ciini mo tɔ.
Sɑɑ kɑ Yudɑ hunu, ɑ̀ gɑɑ no Yesu cii: Mɑɑsɑnkulu hɛɛ Adɑmize, ɑ du bɛɛrɛ. Ikpɛ mo du bɛɛrɛ ɑ kunɑ.
Zɑ kɑ Ikpɛ du bɛɛrɛ ɑ kunɑ, Ikpɛ mo gɑ ɑ bɛɛrɑndi ngɑ bumbum kunɑ. À gɑ ɑ bɛɛrɑndi, ɑ̀ si jɛ.
Koo cɛnɑ yom, ɑ goono ndɑ wom bɑndɑ fɔ. Wom gɑ ɑ ceeci. Zɑngɑ ɑ cii Yuifu yom sɛ, nungu kɑ hɛɛ wɔ, ɑ go kpei, ǹ si hini kɑ kpei. Mɑɑsɑ ɑ go kɑ ɑ̀ cii wom mo, wom sɛ.
A go wom no meire teji, wom mɑ bɑɑ cɛrɛ. Zɑngɑ ɑ bɑɑ wom, wom mo, wom mɑ bɑɑ cɛrɛ.
Wɔne dɔ ǹ kulu kɑɑ bei kɑ wom yɑ ɑ coobɑɑbɑize yom no de wom gundɑ cɛrɛ bɑɑkɑsine.
Simɔ Piɛɛ cii ɑ̀ sɛ: Kpe, mɑni n go kpei? Yesu tu ɑ̀ sɛ kɑ cii: Nungu kɑ ɑ go kpei, n si hini kɑ ɑ gɑnɑ mɑɑsɑ, ɑmmɑ hɑli kɑ jɛ n gɑ ɑ gɑnɑ.
Piɛɛ cii ɑ̀ sɛ: Kpe, ifɔ sɛ ɑ si hini kɑ n gɑnɑ mɑɑsɑ? A gɑ ɑ hundi no n sɑbu sɛ.
Yesu mo tu ɑ̀ sɛ kɑ cii: N gɑ n hundɑ no ɑ sɑbu sɛ doo? Cimi cimi ɑ go cii n sɛ, hɑli gɔrɔngɔ cɑ n gɑ ɑ ze ce hinzɑ.
Wɑ si nɑm wom bine yom mɑ sɑrɑ. Wom go kɑ Ikpɛ nɑɑne. Wom mɑ ɑ nɑɑne mo.
Gɔrɛ dɔ boobo goono ɑ Bɑɑbɑ hundi kunɑ. De ɑ̀ si, dom ɑ cii wom sɛ. À go kpei gɔrɛ dɔ hinsɑ wom sɛ no.
De bine ɑ kpei gɔrɛ dɔ hinsɑ wom sɛ, ɑ ye kɑ kɑɑ kɑ wom zɑɑ ɑ bɑndɑ. Nungu kɑ ɑ goono wom mo, wom mɑ goono.
Wom bei nungu kɑ ɑ go kpei. Wom go fɔndɔ bei mo.
Tomɑ cii ɑ̀ sɛ: Kpe i si bei nungu kɑ n go kpei. Mɛtɛ i tɛ kɑ fɔndɑ bei?
Yesu cii ɑ̀ sɛ: Hɛɛ yɑ ci fɔndɔ ndɑ cimi ndɑ hundi. Bɔrɔ kulu si du kɑ tɔ Bɑɑbɑ dɔ kɑlɑ ndɑ ɑ dɔ.
De wom nɑ ɑ bei, dom wom nɑ ɑ Bɑɑbɑ mo bei. Zɑ mɑɑsɑ bine wom go kɑ ɑ̀ bei, wom di ɑ̀ mo.
Filipu cii ɑ̀ sɛ: Kpe, i cɛbɛ Bɑɑbɑ. Ngɑ di wɑsɑ i sɛ.
Yesu cii ɑ̀ sɛ: Zɑ jɛyom no ɑ goono ndɑ wom Filipu, ngɑ no n mɑnɑ ɑ bei? Bɔrɔ kɑ ɑ̀ di hɛɛ, ɑ̀ di Bɑɑbɑ. Dee mɛtɛ ni wɔ, n tɛ kɑ cii yɑ wom cɛbɛ Bɑɑbɑ?
N mɑnɑ nɑɑne no kɑ ɑ goono Bɑɑbɑ kunɑ, Bɑɑbɑ mo goono ɑ kunɑ? Sendi yom kɑ ɑ go cii wom sɛ, ɑ si kɑ ǹ cii ɑ bɔm gɑɑ ɑmmɑ Bɑɑbɑ kɑ ɑ̀ goono ɑ kunɑ, ngɑ yɑ go gbei tɛ.
Wɑ ɑ nɑɑne hɛɛ wɔ, Bɑɑbɑ kunɑ no ɑ goono. Bɑɑbɑ mo goono ɑ kunɑ. De ɑ̀ mɑnɑ ci yɑ, wɑ ɑ nɑɑne bɑ gbei yom di sɑbu sɛ.
Cimi cimi ɑ go cii wom sɛ bɔrɔ kɑ ɑ̀ go nɑɑne ɑ gɑɑ, gbei yom kɑ ɑ go tɛ, ngɑ mo ɑ̀ gɑ ǹ tɛ. Gbei yom kɑ ǹ beeri kɑ bisɑ wɔne yom ɑ̀ gɑ ǹ tɛ zɑmɑ ɑ go kpei Bɑɑbɑ dɔ.
Hɛ kulu kɑ wom go ŋmɑɑrɛ ɑ mɑɑ gɑɑ, ɑ gɑ ɑ̀ tɛ, domi Bɑɑbɑ mɑ du bɛɛrɛ ɑ kunɑ, hɛɛ Ize.
De wom nɑ hɛ fɔ ŋmɑɑrɛ ɑ mɑɑ gɑɑ, ɑ gɑ ɑ̀ tɛ.
De wom go bɑɑ hɛɛ, wom mɑ ɑ meire yom gɑnɑ.
Hɛɛ mo, ɑ kɑɑ Bɑɑbɑ ŋmɑɑrɛ ɑ̀ mɑ wom no Gɑɑkɔ fɔ kɑ ɑ̀ bo gɔrɔ wom kunɑ, beeniyom si.
Ngɑ yɑ ci cimi Biyɑ kɑ hɑndunyɑ si hini kɑ ɑ̀ tɑ zɑmɑ hɑndunyɑ si di ɑ̀. À si ɑ̀ bei mo. Ammɑ wom wɔ, wom go kɑ ɑ̀ bei zɑmɑ ɑ̀ go gɔrɔ ndɑ wom. À kɑɑ goono wom kunɑ mo.
A si wom nɑm kɔyɔ yom. A ye kɑ kɑɑ wom dɔ.
Lɔkɑci cɛnɑ cindi, hɑndunyɑ si di hɛɛ kpɛɛnɛ. Ammɑ wom wɔ wom kɑɑ di hɛɛ. Zɑ kɑ ɑ go hunɑ wom mo, wom kɑɑ hunɑ.
Hɑnu ngɑ di no, wom kɑɑ bei ɑ goono ɑ Bɑɑbɑ kunɑ. Wom kɑɑ bei wom goono ɑ kunɑ. Hɛɛ mo ɑ goono wom kunɑ.
Bɔrɔ kɑ ɑ̀ gundɑ ɑ meire yom ko kɑ ǹ gɑnɑ, ɑkpɛ go bɑɑ hɛɛ. Bɔrɔ kɑ ɑ̀ go bɑɑ hɛɛ, ɑ Bɑɑbɑ mo go bɑɑ rɑ. Hɛɛ mo, ɑ go bɑɑ rɑ. A gɑ ɑ bɔm kɑɑtɛrɛ ɑ̀ sɛ.
Yudɑ ŋmɑni fɔ, ɑ̀ mɑnɑ ci Isikɑriɔtu bɔrɔ di, ɑ̀ cii Yesu sɛ: Kpe, mɛtɛ n tɛ kɑ n bɔm kɑɑtɛrɛ i sɛ, ɑ̀ mɑnɑ ci hɑndunyɑ sɛ?
Yesu tu ɑ̀ sɛ kɑ cii: De bɔrɔ fɔ go bɑɑ hɛɛ, ɑ̀ gɑ ɑ sendi gɑnɑ. A Bɑɑbɑ mo go bɑɑ rɑ. I kɑɑ kɑɑ ɑ̀ dɔ. I gɑ i gɔrɛ dɔ tɛ ɑ̀ dɔ.
Bɔrɔ kɑ ɑ̀ si bɑɑ hɛɛ, ɑ̀ si ɑ sendi yom gɑnɑ. Sendi wɔ kɑ wom go mɑɑ, ɑ̀ mɑnɑ ci ɑ ŋmɔne ɑmmɑ Bɑɑbɑ kɑ ɑ̀ nɑ ɑ dɔntɔm, ɑ̀ ŋmɔne no.
A nɑ nge yom di cii wom sɛ sɑɑ kɑ ɑ go gɔrɔ ndɑ wom.
Ammɑ Gɑɑkɔ kɑ ɑ̀ ci Biyɑ Hɑlɑɑlɑ wɔ kɑ Bɑɑbɑ gɑ ɑ̀ dɔntɔm ɑ mɑɑ gɑɑ, ɑ̀ wom cɛbɛ hɛ kulu. À kɑɑ wom hɔngɑndi mo hɛ kulu kɑ ɑ cii wom sɛ.
A go lɑɑkɑli kɑne nɑm wom sɛ. A go wom no ɑ lɑɑkɑli kɑne. Hɛɛ wɔ, ɑ si wom no bo zɑngɑ hɑndunyɑ cini no. Wɑ si nɑm wom bine yom mɑ sɑrɑ. Wɑ si nɑm wom bine yom mɑ hɑmburu mo.
Wom mɑɑ kɑ ɑ cii wom sɛ, ɑ go kpei. A ye kɑ kɑɑ wom dɔ. De wom bɑɑ hɛɛ, dom wom fɑihã ndɑ kɑ ɑ cii ɑ go kpei Bɑɑbɑ dɔ zɑmɑ ɑ Bɑɑbɑ bisɑ hɛɛ.
Mɑɑsɑ ɑ nɑ ǹ cii wom sɛ zɑ ǹ mɑnɑ tɛ, domi sɑɑ kɑ ǹ kɑɑ tɛ wom mɑ nɑɑne.
A si sendi iboobo ndɑ wom kpɛɛnɛ zɑmɑ hɑndunyɑ kpe go kɑɑ. À sindɑ hɛ fɔ kulu ɑ dɔ.
Ammɑ hɑli hɑndunyɑ mɑ bei kɑ ɑ go bɑɑ Bɑɑbɑ, zɑngɑ Bɑɑbɑ nɑ ɑ no fɔndɔ, yɑ no ɑ go tɛ. Wɑ tunu, i mɑ dirɑ nee.
Hɛɛ wɔ, hɛɛ yɑ ci lɛzɛ nyɑ kpɛsɛ cimi cimi. A Bɑɑbɑ mo yɑ ci ɑ̀ fɑrikɔ.
Kɑmbɛ kulu kɑ ɑ̀ goono ɑ kunɑ kɑ ɑ̀ si ize hɛi, ɑ̀ gɑ ɑ̀ kɑɑ. Kɑmbɛ kulu mo kɑ ɑ̀ go ize hɛi, ɑ̀ gɑ ɑ̀ hinsɑ domi ɑ̀ mɑ hɛi kɑ tɔntɔnu.
Wom wɔ, wom hinne kɔ sendɑ kɑ ɑ cii wom sɛ sɑbu sɛ.
Wɑ gɔrɔ ɑ kunɑ. Hɛɛ mo ɑ bo gɔrɔ wom kunɑ. Tuuri kɑmbɛ si hini kɑ ize hɛi ngɑ bɔm gɑɑ, de ɑ̀ mɑnɑ gɔrɔ tuuri kpɛsɛ gɑɑ. Yɑ no wom mo, wom si hini pɑi de wom mɑnɑ gɔrɔ ɑ kunɑ.
Hɛɛ wɔ, hɛɛ yɑ ci kpɛsɑ. Wom mo, wom yɑ ci kɑmbɛ yom. Bɔrɔ kɑ ɑ̀ go gɔrɔ ɑ kunɑ, hɛɛ mo ɑ go gɔrɔ ɑkpɛ kunɑ, ɑkpɛ wɔ go hɛi ize boobo. De wom fee ndɑ hɛɛ, wom si hini kɑ hɛ fɔ kulu tɛ.
De bɔrɔ fɔ si gɔrɔ ɑ kunɑ, ǹ gɑ ɑ̀ cetu tɛrɛ zɑngɑ tuuri kɑmbɛ yom. Ǹ kɔgu no. Ǹ go kɑ ǹ meigu kɑ ǹ dɑm nini kɑ ǹ tɔnu.
De wom go gɔrɔ ɑ kunɑ, ɑ sendi yom mo go gɔrɔ wom kunɑ, wɑ ŋmɑɑrɛ hɛ kɑ wom go bɑɑ. Ikpɛ gɑ ɑ̀ tɛ wom sɛ.
Ǹ go ɑ Bɑɑbɑ bɛɛrɑndi wɔne gɑɑ, wom mɑ ize boobo hɛi. Wom kɑɑ tɛ ɑ coobɑɑbɑize yom.
Zɑngɑ Bɑɑbɑ bɑɑ hɛɛ, hɛɛ mo ɑ bɑɑ wom. Wom mo gɔrɔ ɑ bɑɑkɑsine kunɑ.
De wom go kɑ ɑ meire yom gɑnɑ, wom bo gɔrɔ ɑ bɑɑkɑsine kunɑ, zɑngɑ hɛɛ mo, ɑ nɑ ɑ Bɑɑbɑ meire yom gɑnɑ. A go gɔrɔ mo ɑ̀ bɑɑkɑsine kunɑ.
A nɑ nge yom di cii wom sɛ no domi ɑ binekɑɑne mɑ gɔrɔ wom kunɑ, wom binekɑɑne mo mɑ tɔ.
A meirɑ neyɑ, wom mɑ bɑɑ cɛrɛ zɑngɑ ɑ bɑɑ wom.
Bɑɑkɑsine fɔ si kɑ ɑ̀ bisɑ, bɔrɔ mɑ ngɑ hundi no ngɑ kpɑɑsi yom sɑbu sɛ.
Wom bɑrɑ no ɑ kpɑɑsi yom de wom go tɛ hɛ kɑ ɑ go wom dɑm.
A si wom cɛɛ tɑm yom kpɛɛnɛ, zɑmɑ tɑm si bei hɛ kɑ ngɑ kpe go tɛ. Ammɑ ɑ nɑ wom cɛɛ kpɑɑsi yom zɑmɑ ɑ nɑm wom bei hɛ kulu kɑ ɑ mɑɑ ɑ Bɑɑbɑ dɔ.
Wom mɑnɑ ɑ suubɑ. Hɛɛ yɑ nɑ wom suubɑ kɑ wom gɔrɛndi domi wom mɑ kpei kɑ ize yom hɛi. Wom ize yom mo, ǹ mɑ gɔrɔ domi hɛ kulu kɑ wom kɑɑ ŋmɑɑrɛ Bɑɑbɑ dɔ ɑ mɑɑ gɑɑ, ɑ̀ mɑ wom no ndɑ.
A go wom dɑm nge yom di zɑmɑ wom mɑ bɑɑ cɛrɛ.
De hɑndunyɑ bine hungu wom, wom mɑ bei kɑ ɑ̀ bine jinɑ kɑ hungu hɛɛ.
De wom yɑ hɑndunyɑ ŋmɔne yom no, to, hɑndunyɑ go bɑɑ ngɑ ŋmɔne yom. Wom mɑnɑ ci hɑndunyɑ ŋmɔne yom, ɑmmɑ ɑ nɑ wom suubɑ hɑndunyɑ kunɑ. À sɑbu sɛ no hɑndunyɑ bine go hungu wom.
Wom mɑ hɔngɔ sendi wɔne kɑ ɑ cii wom sɛ, tɑm si bisɑ ngɑ kpe. De ǹ nɑ ɑ guruguzɑndi, ǹ kɑɑ wom guruguzɑndi mo. De ǹ nɑ ɑ sendɑ gɑnɑ, wom ŋmɔne mo, ǹ gɑ ɑ̀ gɑnɑ.
Ammɑ ǹ gɑ nge yom di kulu tɛ wom sɛ ɑ mɑɑ sɑbu sɛ zɑmɑ ǹ si bei wɔ kɑ ɑ̀ nɑ ɑ dɔntɔm.
De yɑ nɑ kɑɑ kɑ sendi ǹ sɛ mo, dom ǹ si gundɑ dulum. Ammɑ mɑɑsɑ ǹ sindɑ kɔbɛ ngei dulum sɛ.
Bɔrɔ kɑ ɑ̀ bine go hungu hɛɛ, ɑ̀ bine go hungu ɑ Bɑɑbɑ mo.
De yɑ nɑ gbei yom tɛ ǹ jine kɑ bɑ bɔrɔ fɔ ŋmɑni mɑnɑ tɛ, dom ǹ si gundɑ dulum. Ammɑ mɑɑsɑ ǹ di hɛɛ. Ǹ bine go hungu hɛɛ ndɑ ɑ Bɑɑbɑ mo.
Ammɑ ngɑ di tɛ no zɑmɑ Sendɑ kɑ ǹ hɑntum ǹ fɔndɑ kunɑ ɑ̀ mɑ tɔ kɑ ɑ̀ cii: Ǹ bine hungu hɛɛ, sɑbɑbu si.
Sɑɑ kɑ Gɑɑkɔɑ kɑɑ, wɔ kɑ ɑ kɑɑ dɔntɔm wom sɛ zɑ Bɑɑbɑ dɔ, ɑ̀ kɑɑ tɛ ɑ sɛdɑ. Ngɑ yɑ ci cimi Biyɑ, kɑ ɑ̀ go hunu zɑ Bɑɑbɑ dɔ.
Wom mo, wom kɑɑ tɛ ɑ sɛdɑ yom zɑmɑ zɑ sintine wom goono ndɑ hɛɛ.
A nɑ nge yom di cii wom sɛ no zɑmɑ wom mɑ si hɑitɑ.
Ǹ kɑɑ wom gɑɑrɛ Yuifu yom mɑrgɑ fuu yom kunɑ. Go, lɔkɑci go kɑɑ kɑ bɔrɔ kulu kɑ ɑ̀ nɑ wom wi, ɑ̀ tɑmmɑ gbei no ngɑ go tɛ Ikpɛ sɛ.
Ǹ gɑ nge yom di tɛ zɑmɑ zɑ Bɑɑbɑ, zɑ hɛɛ ǹ si i bei.
Ammɑ ɑ nɑ nge yom di cii wom sɛ no domi sɑɑ kɑ lɔkɑci kɑɑ kɑɑ, wom mɑ hɔngɔ kɑ ɑ nɑ ǹ cii wom sɛ. Yɑ nɑ ǹ cii wom sɛ zɑ sintine zɑmɑ wom goono ndɑ hɛɛ.
Ammɑ mɑɑsɑ ɑ go kpei wɔ kɑ ɑ̀ nɑ ɑ dɔntɔm dɔ. Wom kunɑ bɑ bɔrɔ fɔ si ɑ hã: Mɑni n go kpei?
Ammɑ zɑ kɑ ɑ nɑ nge yom di cii wom sɛ, wom bine yom tɔ ndɑ binesɛrɛ.
Ndɑ ɑ̀ kulu ɑ go cimi cii wom sɛ, ɑ kpeiyom tɛ wom sɛ hɑnfɑni. De yɑ nɑ kpei, Gɑɑkɔɑ si kɑɑ wom dɔ. Ammɑ de ɑ kpei, ɑ gɑ ɑ̀ dɔntɔm wom dɔ.
Sɑɑ kɑ ɑ̀ kɑɑ kɑɑ, ɑ̀ kɑɑ hɑndunyɑ wɔ beerem zeeri ndɑ dulum ndɑ cɛyom susu ndɑ ciiti.
À gɑ ǹ zeeri ndɑ dulum zɑmɑ ǹ si nɑɑne ɑ gɑɑ.
À gɑ ǹ zeeri ndɑ cɛyom susu zɑmɑ ɑ go kpei ɑ Bɑɑbɑ dɔ. Wom si di hɛɛ kpɛɛnɛ.
A gɑ ǹ zeeri ndɑ ciiti zɑmɑ ǹ nɑ hɑndunyɑ wɔ kpe ciiti.
A gundɑ hɛ boobo kɑ cii wom sɛ kpɛɛnɛ ɑmmɑ wom si hini kɑ ǹ jɛrɛ mɑɑsɑ.
Ammɑ sɑɑ kɑ ngɑ wɔ kɑɑ kɑ ɑ̀ ci cimi Biyɑ, ɑ̀ kɑɑ wom boi cimi kulu kunɑ. À si sendi ndɑ ngɑ bɔm ɑmmɑ hɛ kulu kɑ ɑ̀ mɑɑ, ɑ̀ gɑ ɑ̀ cii. À kɑɑ hɛ yom kɑ ǹ go kɑɑ mo deede wom sɛ.
À gɑ ɑ bɛɛrɑndi zɑmɑ ɑ̀ gɑ ɑ ŋmɔne zɑɑ kɑ ɑ̀ deede wom sɛ.
Hɛ kulu kɑ Bɑɑbɑ gundɑ, ɑ ŋmɔne no. À sɛ no, ɑ go cii Biyɑ gɑ ɑ ŋmɔne zɑɑ kɑ ɑ̀ deede wom sɛ.
À cindi cɛnɑ, wom si di hɛɛ. À cindi cɛnɑ kpɛɛnɛ wom kɑɑ di hɛɛ zɑmɑ ɑ go kpei Bɑɑbɑ dɔ.
A coobɑɑbɑize yom ŋmɔne ɑfɔ yom cii cɛrɛ sɛ: Ifɔ ɑ̀ go cii i sɛ wɔ: À cindi cɛnɑ wom si di hɛɛ, ɑ̀ cindi cɛnɑ wom kɑɑ di hɛɛ zɑmɑ ɑ go kpei Bɑɑbɑ dɔ?
À gɑɑ no coobɑɑbɑize yom go cii: Ifɔ no ɑ̀ go cii wɔ: À cindi cɛnɑ? I si bei hɛ kɑ ɑ̀ go cii.
Yesu bine bei ǹ go bɑɑ ngɑ hãyom. Cɔfɔ ɑ̀ cii ǹ sɛ: Wom go cɛrɛ hã kɑ simbɑ ndɑ wɔne kɑ ɑ cii: À cindi cɛnɑ wom si di hɛɛ, ɑ̀ cindi cɛnɑ kpɛɛnɛ wom kɑɑ di hɛɛ?
Cimi cimi ɑ go cii wom sɛ, wom kɑɑ hɛ. Wom kɑɑ bɛrɛɛ ɑmmɑ hɑndunyɑ kɑɑ fɑihã. Wom mo wom kɑɑ goono binesɛrɛ kunɑ ɑmmɑ wom binesɛrɛ kɑɑ ye fɑihã.
Sɑɑ kɑ weibɔrɔ go hɑizɛnyɛ tɛ, ɑ̀ gundɑ binesɛrɛ zɑmɑ ɑ̀ lɔkɑci yɑ tɔ. Ammɑ sɑɑ kɑ ɑ̀ nɑ koo di hɛi, ɑ̀ si hɔngɔ ngɑ binesɛrɛ di kpɛɛnɛ. Ammɑ ɑ̀ bine go kɑɑni koo kɑ ɑ̀ hɛi hɑndunyɑ kunɑ sɑbu sɛ.
Wom mo, mɑɑsɑ wom goono binesɛrɛ kunɑ ɑmmɑ ɑ ye kɑ di wom. Wom bine yom kɑɑ kɑɑni. Bɔrɔ fɔ kulu mo si wom binekɑɑne di kɑɑ.
Hɑnu ngɑ di wom si ɑ hã hɛ kulu kpɛɛnɛ. Cimi cimi ɑ go cii wom sɛ hɛ fɔ kulu kɑ wom kɑɑ Bɑɑbɑ ŋmɑɑrɛ ɑ mɑɑ gɑɑ, ɑ̀ wom no ndɑ.
Hɑli mɑɑsɑ wom mɑnɑ hɛ fɔ kulu ŋmɑɑrɛ ɑ mɑɑ gɑɑ. Wɑ ŋmɑɑrɛ. Wom kɑɑ du zɑmɑ wom binekɑɑne di mɑ tɔ.
A nɑ nge yom di cii wom sɛ yɑɑse kunɑ. Lɔkɑci go kɑɑ kɑ ɑ si sendi wom sɛ kpɛɛnɛ yɑɑse kunɑ ɑmmɑ Bɑɑbɑ sendi no ɑ kɑɑ tɛ wom sɛ tɛrɛkpɑrɛ.
Hɑnu ngɑ di, wom kɑɑ ŋmɑɑrɛ ɑ mɑɑ gɑɑ. A si cii wom sɛ ɑ kɑɑ Bɑɑbɑ ŋmɑɑrɛ wom sɛ.
Bɑɑbɑ bumbum go bɑɑ wom zɑmɑ wom bɑɑ hɛɛ. Wom bine nɑɑne kɑ Ikpɛ dɔ no ɑ hunu.
Bɑɑbɑ dɔ no ɑ hunu kɑ kɑɑ hɑndunyɑ kunɑ. Mɑɑsɑ ɑ go hunu hɑndunyɑ kɑ ye Bɑɑbɑ dɔ.
À coobɑɑbɑize yom cii ɑ̀ sɛ: Gunɑ, mɑɑsɑnkulu n go sendi tɛrɛkpɑrɛ. N si yɑɑse bɑ ɑfɔ dɑm.
Mɑɑsɑ i go bei kɑ n go hɛ kulu bei. N si bɑɑ bɔrɔ fɔ kulu mɑ n hã. À sɛ no, i go cimɑndi kɑ Bɑɑbɑ dɔ no n hunu.
Yesu tu ǹ sɛ kɑ cii: Mɑɑsɑnkulu no wom nɑɑne?
Gunɑ, lɔkɑci go kɑɑ. À bine kɑɑ kɔ. Wom kɑɑ kɑru kɑ see. Bɔrɔ kulu mɑ ngɑ jɛndɛ zɑɑ. Wom gɑ ɑ nɑm ɑ fɔlɔnku. Ammɑ ɑ si ɑ fɔlɔnku zɑmɑ Bɑɑbɑ goono ndɑ hɛɛ.
A nɑ nge yom di cii wom sɛ no domi wom mɑ du lɑɑkɑli kɑne ɑ kunɑ. Wom kɑɑ du tɑɑbɑndiyom hɑndunyɑ kunɑ ɑmmɑ wɑ tɛ himmɑ. A gɑɑŋmɑɑ hɑndunyɑ bɔm.
Yesu nɑ sendi nge yom di cii. Cɔfɔ ɑ̀ nɑ bɔm tunɑndi bɛɛnɛ kɑ cii: E Bɑɑbɑ, lɔkɑci tɔ. N mɑ hɛɛ, n ŋmɔne Ize, bɛɛrɑndi domi hɛɛ n ŋmɔne Ize, ɑ mɑ n bɛɛrɑndi.
Zɑngɑ n nɑ ɑ no hini iburɑdɑm kulu bɔm, domi beerem kulu kɑ n nɑ ɑ no yɑ n no hundi kɑ ɑ̀ si beeni.
Hundi kɑ ɑ̀ si beeni bine neyɑ, ǹ mɑ n bei, ni Ikpɛ Cimikpɛ fɔlɔnku. Ǹ mɑ hɛɛ Yesu Mɛsiyɑ bei mo, hɛɛ wɔ kɑ n dɔntɔm.
A nɑ n bɛɛrɑndi hɑndunyɑ kunɑ. Gbei kɑ n no ɑ sɛ yɑ tɛ, ɑ nɑ ɑ̀ tɔnɑndi.
Mɑɑsɑ ni Bɑɑbɑ, ɑ bɛɛrɑndi n bɑndɑ ndɑ deizɑ kɑ ɑ gundɑ n dɔ zɑ hɑndunyɑ mɑnɑ tɛ.
A nɑ n mɑɑ kɑɑtɛrɛ beerem sɛ kɑ n nɑ ɑ no hɑndunyɑ kunɑ. Ǹ tɛ n ŋmɔne yom. N bine nɑ ɑ no ndei. Ǹ nɑ n sendɑ gɑnɑ.
Mɑɑsɑ ǹ bei hɛ kulu kɑ n nɑ ɑ no, n dɔ no ɑ hunu.
A nɑ ǹ no sendi yom kɑ n nɑ ɑ no. Ǹ bine nɑ ǹ tɑ. Ǹ bei ndɑ cimi n dɔ no ɑ hunu. Ǹ cimɑndi mo kɑ ni yɑ nɑ ɑ dɔntɔm.
Hɛɛ wɔ, ɑ go ŋmɑɑrɛ ǹ sɛ. A si ŋmɑɑrɛ hɑndunyɑ sɛ ɑmmɑ beerem sɛ kɑ n nɑ ɑ no zɑmɑ n ŋmɔne yom no.
A ŋmɔne mo kulu n ŋmɔne no. N ŋmɔne mo kulu, ɑ ŋmɔne no. A du bɛɛrɛ ǹ kunɑ.
A si hɑndunyɑ kunɑ kpɛɛnɛ ɑmmɑ ngei wɔ goono hɑndunyɑ kunɑ. Hɛɛ wɔ, ɑ go kɑɑ n dɔ. E Bɑɑbɑ Hɑlɑɑlɑ, n mɑ ǹ jɛ n mɑɑ gɑɑ, nge yom kɑ n nɑ ɑ no, domi ǹ mɑ ci ɑfɔ zɑngɑ i yom.
Sɑɑ kɑ ɑ goono ndei hɑndunyɑ kunɑ, hɛɛ wɔ ɑ nɑ ǹ jɛ no n mɑɑ gɑɑ. A nɑ beerem kɑ n nɑ ɑ no jɛ. Ǹ kunɑ bɑ ɑfɔ mɑnɑ dɛrɛ, kɑlɑ hɑlɑci izɑ, domi Ikpɛ Sendi hɑntumɑntɛ mɑ tɔ.
Mɑɑsɑ ɑ go kɑɑ n dɔ. A go kɑ nge yom di cii hɑndunyɑ kunɑ domi ǹ mɑ du ɑ binekɑɑne tɔnɑntɛ ǹ kunɑ.
A nɑ ǹ no n Sendɑ. Hɑndunyɑ bine go hunguei zɑmɑ ǹ mɑnɑ ci hɑndunyɑ ŋmɔne yom, zɑngɑ yɑ nɑ ci hɑndunyɑ ŋmɔne.
A si ŋmɑɑrɛ n mɑ ǹ kɑɑ hɑndunyɑ, ɑmmɑ n mɑ ǹ moorɑndi Ilɑlɔ.
Ǹ mɑnɑ ci hɑndunyɑ ŋmɔne yom zɑngɑ yɑ nɑ ci hɑndunyɑ ŋmɔne.
N mɑ ǹ hɑlɑɑlɑndi cimi gɑɑ. N Sendɑ yɑ ci cimi.
Zɑngɑ n nɑ ɑ dɔntɔm hɑndunyɑ kunɑ, yɑ no hɛɛ mo ɑ nɑ ǹ dɔntɔm hɑndunyɑ kunɑ.
A go kɑ ɑ bɔm hɑlɑɑlɑndi ǹ sɑbu sɛ, domi ngei mo, n mɑ ǹ hɑlɑɑlɑndi cimi gɑɑ.
A si ŋmɑɑrɛ nge yom hinne sɛ ɑmmɑ beerem mo sɛ kɑ ǹ kɑɑ nɑɑne hɛɛ ǹ sendi yom gɑɑ.
Ǹ kulu mɑ ci ɑfɔ zɑngɑ ni Bɑɑbɑ, n goono ɑ kunɑ, hɛɛ mo ɑ goono n kunɑ. Ngei mo mɑ ci ɑfɔ i kunɑ, domi hɑndunyɑ mɑ du kɑ nɑɑne kɑ ni yɑ nɑ ɑ dɔntɔm.
Deizɑ kɑ n nɑ ɑ no, ɑ nɑ ǹ no ndɑ, domi ǹ mɑ ci ɑfɔ zɑngɑ i yom i ci ɑfɔ.
A goono n kunɑ, ni mo goono ɑ kunɑ domi ǹ mɑ tɔ kɑ ci ɑfɔ. À gɑɑ no hɑndunyɑ mo mɑ bei ni yɑ nɑ ɑ dɔntɔm. N bɑɑ rei zɑngɑ n bɑɑ hɛɛ.
E Bɑɑbɑ, beerem kɑ n nɑ ɑ no, ɑ go bɑɑ nungu kɑ ɑ goono ǹ mɑ goono ndɑ hɛɛ. Ǹ mɑ di mo ɑ deizɑ kɑ n nɑ ɑ no zɑmɑ n bɑɑ hɛɛ zɑ hɑndunyɑ mɑnɑ tɛ.
E Bɑɑbɑ Cɛsusukpɛ, hɑndunyɑ mɑnɑ n bei. Ammɑ hɛɛ wɔ, ɑ nɑ n bei. Nge yom mo bei kɑ ni yɑ nɑ ɑ dɔntɔm.
nɑm ǹ nɑ n mɑɑ bei. A gɑ ɑ̀ nɑm ǹ mɑ ɑ̀ bei kpɛɛnɛ domi bɑɑkɑsinɑ kɑ n go bɑɑ hɛɛ ndɑ, ɑ̀ mɑ gɔrɔ ǹ kunɑ, hɛɛ mo ɑ mɑ gɔrɔ ǹ kunɑ.
Kɑ Yesu nɑ nge yom di cii, ɑ̀ kpei ndɑ ngɑ coobɑɑbɑize yom hɑli Kedom gooru bisɑntɛ. Yesu ndɑ ngɑ coobɑɑbɑize yom huro lɑmbu fɔ kunɑ kɑ ɑ̀ goono nungu di.
Yudɑ kɑ ɑ̀ go kɑ ɑ̀ dɑm kɑmbɛ nɑ nunguɑ bei zɑmɑ Yesu cini meigu ndɑ ɑ̀ coobɑɑbɑize yom lɑmbu di kunɑ.
Yudɑ bine kɑɑndɑ wɑnguize yom ndɑ dogɑri yom kɑ gɑrɑndikɔ jinɑ yom ndɑ Fɑrisi fɔndɔ bɔrɔ yom dɔntɔm. A nɑ ǹ boi ngɑ bɑndɑ. Ǹ kɑɑ ndɑ fitilɑ yom ndɑ yugulɑ yom ndɑ wɑngu jiine yom.
Zɑ kɑ Yesu bei hɛ yom kɑ ǹ bɑ tɔ ngɑ, ɑ̀ mɑɑni kɑ cii ǹ sɛ: Mee no wom go ceeci?
Ǹ tu ɑ̀ sɛ kɑ cii. Yesu Nɑzɑrɛtu bɔrɔ. Yesu cii ǹ sɛ: Hɛɛ yɑ ci. Yudɑ mo kɑ ɑ̀ go kɑ ɑ̀ dɑm kɑmbɛ goono ǹ dɔ.
Sɑɑ kɑ ɑ̀ cii ǹ sɛ, Hɛɛ yɑ ci, cɔfɔ n ye ndɑ bɑndɑ kɑ kɑm gɑndɑ.
Yesu yɑɑrɑ kɑ ǹ hã kpɛɛnɛ: Mee no wom go ceeci? Ǹ cii: Yesu Nɑzɑrɛtu.
Yesu tu kɑ cii: A cii wom sɛ Hɛɛ yɑ ci. De hɛɛ no wom go ceeci, wom mɑ nɑm bɔrɔ wɔne yom mɑ ngei kpeiyom tɛ.
À tɛ no zɑmɑ sendi wɔne mɑ tɔ kɑ ɑ̀ cii: Beerem kɑ n nɑ ɑ no ǹ kunɑ bɑ ɑfɔ mɑnɑ dɛrɛ ɑ sɛ.
Simɔ Piɛɛ gundɑ tɑkubɑ. À nɑ ɑ̀ hoobu kɑ gɑrɑndikɔ beeri tɑm fɔ kɑmbɛŋmɑɑ hɑngɑ dumbu. Tɑm di mɑɑ no Mɑlɛku.
Yesu cii Piɛɛ sɛ: Tɑkubɑ di yeti ɑ̀ nyɑ kunɑ. Tɑɑbi kɑ Bɑɑbɑ nɑ ɑ no, ɑ si gulɑize di hɑm no?
Wɑnguize yom kuru ndɑ wɑnguize yom hɑikusu fɔ ndɑ Yuifu yom ŋmɔne dogɑri yom, ǹ nɑ Yesu dii kɑ hɔ.
Ǹ kpeindɑ Yesu Hɑnɑnu dɔ sintine zɑmɑ Kɑifɑ kɑ ɑ̀ tɛ gɑrɑndikɔ beeri jiiri wɔ, Hɑnɑnu hɑnzure no.
Kɑifɑ bine yɑ ci bɔrɔ kɑ ɑ̀ nɑ Yuifu yom cɛbɛ kɑ hɑnfɑni no bɔrɔ fɔ mɑ bu jɑmɑ sɛ.
Simɔ Piɛɛ nɑ Yesu gɑnɑ ndɑ coobɑɑbɑize fɔ mo. Coobɑɑbɑize ngɑ di wɔ gɑrɑndikɔ beeri nɑ ɑ̀ bei. À huro gɑrɑndikɔ beerɑ kɑtɑ kunɑ ndɑ Yesu.
Ammɑ Piɛɛ wɔ go cɛ tɛrɛ hundi mee gɑɑ. Coobɑɑbɑize wɔne kɑ gɑrɑndikɔ beerɑ nɑ ɑ̀ bei hunu kɑ sendi hundi mee bɑtukɔɑ sɛ. À nɑ Piɛɛ hurɑndi.
Hundiyo fɔ kɑ ɑ̀ ci hundi mee bɑtukɔɑ cii Piɛɛ sɛ: Ni bine, ni yɑ bɔrɔ kpɛ coobɑɑbɑize yom ŋmɔne ɑfɔ nɑ? Piɛɛ cii: Yɑ nɑ ci.
Tɑm yom ndɑ dogɑri yom di nɑ nini funsu ko cɛ nungu di zɑmɑ yeeni go tɛ. Ǹ gɑ cɑɑni. Piɛɛ goono ǹ dɔ mɑ kɑ kɑ cɑɑni.
Gɑrɑndikɔ beerɑ nɑ Yesu hã ɑ̀ coobɑɑbɑize yom ndɑ ɑ̀ cɛbɛ yom bɔm.
Yesu tu ɑ̀ sɛ kɑ cii: Hɛɛ wɔ, ɑ sendi no tɛrɛkpɑrɛ hɑndunyɑ sɛ. Sɑɑ kulu ɑ cini cooɑndi Yuifu yom mɑrgɑ fuu yom kunɑ ndɑ Ikpɛ bɛɛrɑndiyom dɔ, nungu kɑ Yuifu yom kulu cini meigu. Bine yɑ nɑ hɛ fɔ cii tugu kunɑ.
Ifɔ sɛ n gɑ kɑ ɑ̀ hã? N mɑ hã ǹ hɛ kɑ ɑ cii ǹ sɛ bɔm, nge yom kɑ ǹ nɑ hɑngɑ dɑm ɑ sɛ. Gunɑ, ngei wɔ gɑ bei hɛ kɑ ɑ cii.
Kɑ Yesu sendi zɑngɑ yɑ, cɔfɔ dogɑri yom ŋmɔne ɑfɔ kɑ ɑ̀ go cɛ nungu di, ɑ̀ no ɑ̀ sɑm. À cii: Yɑ no n go tu gɑrɑndikɔ beeri sɛ?
Yesu tu ɑ̀ sɛ kɑ cii: De sendi lɑlɔ nɑ ɑ tɛ, n mɑ tɛ ilɑlɔ sɛdɑ. Ammɑ de sendi hinno no ɑ tɛ, ifɔ sɛ no n go kɑ ɑ kɑru?
À gɑɑ no, Hɑnɑnu nɑ ɑ̀ hɔ kɑ sɑmbɑ Kɑifɑ gɑrɑndikɔ beeri dɔ.
Simɔ Piɛɛ gɑ cɛ nodi ko cɑɑni. À sɛ nɑ ǹ cii ɑ̀ sɛ: Ni bine, ni yɑ ɑ̀ coobɑɑbɑize yom ŋmɔne ɑfɔ no? À ze kɑ cii: Yɑ nɑ ci.
Gɑrɑndikɔ beerɑ tɑm yom ŋmɔne ɑfɔ kɑ Piɛɛ nɑ ɑ̀ nyɑize hɑngɑ dumbu, ɑ̀ cii: A di ni ndɑ bɔrɔ kpɛ lɑmbu kunɑ. À nɑ ci cimi nɑ bɑ?
Piɛɛ yɑɑrɑ kɑ Yesu ze. Mɑɑsɑ mɑɑsɑ gɔrɔngɔ cɑ.
Susubɑ zɑ ndɑ hine, Yuifu yom nɑ Yesu boi zɑ Kɑifɑ dɔ kɑ kpeindɑ lɑɑbu gɑɑbikoni ciiti kɑtɑ kunɑ. Ngei bumbum mɑnɑ huro kɑtɑ kunɑ domi ǹ mɑ si ziibi sɑbu sɛ, zɑmɑ ǹ mɑ du kɑ Bɔmdɑɑrum jingɑru ŋmɑɑri ŋmɑɑ.
Pilɑtu hunu kɑ kpei ǹ dɔ. À cii: Tɔnyɑ fɔ nɑ wom gɑ tɛ bɔrɔ kpɛ bɔm?
Ǹ tu ɑ̀ sɛ kɑ cii: De bɔrɔ kpɛ mɑnɑ ci hɛ lɑlɔ tɛkɔ dom i si ɑ̀ dɑm n kɑmbɛ.
À gɑɑ no, Pilɑtu cii ǹ sɛ: Wom bumbum mɑ ɑ̀ zɑɑ kɑ ɑ̀ ciiti wom fɔndɑ kunɑ. Yuifu yom cii ɑ̀ sɛ: I sindɑ fɔndɔ i mɑ bɔrɔ wi.
Ǹ cii yɑ domi sendɑ kɑ Yesu cii, ɑ mɑ tɔ. Sendɑ gɑ cɛbɛ buyom dimi kɑ ɑ̀ bɑ tɛ.
Pilɑtu ye kɑ huro ciiti kɑtɑ kunɑ. À nɑ Yesu cɛɛ kɑ cii ɑ̀ sɛ: Ni, n ci Yuifu yom Kpe bɑ?
Yesu tu ɑ̀ sɛ kɑ cii: N bɔm gɑɑ no n go wɔne cii dee wɑlɑ bɔrɔ fɔ yom yɑ nɑ ɑ̀ cii n sɛ?
Pilɑtu tu kɑ cii: Hɛɛ mo, Yuifu no? N dimi ndɑ gɑrɑndikɔ jinɑ yom nɑ n dɑm ɑ kɑmbɛ. Ifɔ n tɛ?
Yesu tu ɑ̀ sɛ kɑ cii: A kpetɛrɛ mɑnɑ ci hɑndunyɑ wɔ ŋmɔne. De ɑ kpetɛrɑ yɑ hɑndunyɑ wɔ ŋmɔne no, dom ɑ tɑm yom tɑngɑm domi ǹ mɑ si ɑ dɑm Yuifu yom kɑmbɛ. Ammɑ mɑɑsɑ ɑ kpetɛrɑ mɑnɑ ci nee ŋmɔne.
Pilɑtu cii ɑ̀ sɛ: Yɑ di gɑɑ ni gɑndɑkpɛ no? Yesu mo tu ɑ̀ sɛ kɑ cii: Ni, n ci hɛɛ yɑ Kpe no. Hɛɛ wɔ, wɔne sɛ no ǹ nɑ ɑ hɛi. Wɔne sɛ mo no ɑ kɑɑ hɑndunyɑ zɑmɑ yɑ tɛ sɛdɑ cimi sɛ. Bɔrɔ kulu kɑ ɑ̀ ci cimi ŋmɔne, ɑ̀ bo hɑngɑ dɑm ɑ jinde sɛ.
Pilɑtu cii ɑ̀ sɛ: Ifɔ yɑ ci cimi? Kɑ Pilɑtu nɑ ngɑ di cii, ɑ̀ bɑndɑ ɑ̀ ye kɑ hunu kpɛɛnɛ kɑ kpei Yuifu yom dɔ. À cii ǹ sɛ: Yɑ nɑ di tɑɑli fɔ kulu ɑ̀ gɑɑ.
Ammɑ wom gundɑ ɑlɑɑdɑ Bɔmdɑɑrum jingɑru hine yɑ bɔrɔ fɔ tɑm wom sɛ. Yɑ di gɑɑ, wom mɑ suubɑ. Wom bɑɑ yɑ Yuifu yom Kpe di tɑm wom sɛ?
Ǹ kulu kuwɑ kpɛɛnɛ kɑ cii: Awo. À nɑ ci bɔrɔ ngɑ di, ɑmmɑ Bɑrɑbɑ. Bɑrɑbɑ wɔ bine zee beeri no.
À gɑɑ nɑ Pilɑtu cii ǹ mɑ Yesu dii kɑ bulɑɑlɑ.
Wɑnguize yom nɑ kɑriji cɛ zɑngɑ bɔmtɔbɛ kɑ didiji ɑ̀ bɔm gɑɑ. Ǹ nɑ kpɛ siini kuku fɔ dɑm ɑ̀ sɛ.
Ǹ cii ɑ̀ sɛ: Fɔɔ, Yuifu yom Kpe. Ǹ go kɑ ɑ̀ sɑm sɑm.
Pilɑtu ye kɑ hunu kpɛɛnɛ kɑ cii ǹ sɛ: Gunɑ, ɑ gɑ kɑɑndɑ bɔrɔ di wom sɛ tɛrɛ domi wom mɑ bei kɑ yɑ nɑ di ɑ̀ gɑɑ tɑɑli kulu.
Yesu bine hunu tɛrɛ ndɑ kɑriji bɔmtɔbɛ di ndɑ kpɛ siini kuku di. Pilɑtu cii ǹ sɛ: Gunɑ, bɔrɔ di go.
Sɑɑ kɑ gɑrɑndikɔ jinɑ yom ndɑ dogɑri yom di ɑ̀, ǹ kuwɑ kɑ cii: À kɑnji, ɑ̀ kɑnji. Pilɑtu cii ǹ sɛ: Wom bumbum mɑ ɑ̀ zɑɑ kɑ ɑ̀ kɑnji zɑmɑ hɛɛ wɔ, yɑ nɑ di tɑɑli fɔ kulu ɑ̀ gɑɑ.
Yuifu yom tu ɑ̀ sɛ kɑ cii: I gundɑ fɔndɔ. I fɔndɑ kunɑ bine, ɑ̀ himɑ ɑ̀ mɑ bu no zɑmɑ ɑ̀ nɑ ngɑ bɔm tɛ Ikpɛ Ize.
Sɑɑ kɑ Pilɑtu mɑɑ sendi ngɑ di, ɑ̀ hɑmburu kɑ tɔntɔnu.
Cɔfɔ ɑ̀ huro ciiti kɑtɑ kunɑ kɑ cii Yesu sɛ: Ni mɑni bɔrɔ no? Ammɑ Yesu mɑnɑ tu kɑ yeti ɑ̀ sɛ.
Pilɑtu cii ɑ̀ sɛ: N si sendi ɑ sɛ no? N si bei ɑ gundɑ hini kɑ n kɑnji bɑ, ɑ gundɑ hini kɑ n tɑm?
Yesu tu kɑ cii: N si du hini fɔ kulu ɑ bɔm de ɑ̀ mɑnɑ ci zɑ bɛɛnɛ no ǹ nɑ n no ndɑ. À sɛ no bɔrɔ kɑ ɑ̀ nɑ ɑ dɑm n kɑmbɛ, ɑ̀ gundɑ dulum kɑ ɑ̀ bisɑ n ŋmɔne.
Zɑ sɑɑ di Pilɑtu ceeci ngɑ mɑ ɑ̀ tɑm. Ammɑ Yuifu yom go kuwɑ kɑ cii: De n nɑ bɔrɔ kpɛ tɑm n mɑnɑ ci Kɑisɑ kpɑɑsi. Bɔrɔ kulu kɑ ɑ̀ gɑ kɑ ngɑ bɔm tɛ kpe, Kɑisɑ no ɑ̀ go hungu.
Kɑ Pilɑtu mɑɑ sendi nge yom di, ɑ̀ kɑɑndɑ Yesu tɛrɛ. À gɔrɔ ciiti kɑrigɑ bɔm, nungu fɔ kɑ ǹ cii ɑ̀ sɛ Dɛbɛ Tondi, Ebulu cinɛ kunɑ mo Gɑbɑtɑ.
Bɔmdɑɑrum jingɑru sɔluyom hɑnu hine no zɑngɑ zɑɑri mɑɑnɑntɛ zɑkɑ. À cii Yuifu yom sɛ: Gunɑ, wom Kpe go.
Ammɑ ǹ kuwɑ: À kɑɑ, ɑ̀ kɑɑ. À kɑnji, ɑ̀ kɑnji. Pilɑtu cii ǹ sɛ: Hɛɛ yɑ mɑ wom Kpe Gɑrɑndikɔ jinɑ yom di tu kɑ cii: I sindɑ kpe fɔ kɑlɑ Kɑisɑ.
À gɑɑ no, ɑ̀ nɑ ɑ̀ dɑm ǹ kɑmbɛ ǹ mɑ ɑ̀ kɑnji. Ǹ nɑ Yesu boi kɑ kpeindɑ.
Yesu hunu kɑ ngɑ bundu gɑɑrɑntɛ jɛrɛ. Ǹ kpeindɑɑ̀ nungu fɔ kɑ ǹ cii ɑ̀ sɛ Bɔm Kurumbu, Ebulu cinɛ no ǹ cii ɑ̀ sɛ no Gologɑtɑ.
Nungu di no ǹ nɑ ɑ̀ kɑnji, ngɑ ndɑ bɔrɔ hinkɑ fɔ, bɔrɔ fɔ fɔ ɑ̀ cɔrɔ kulu gɑɑ. Yesu mo goono bindi kunɑ.
Pilɑtu nɑ hɑntum fɔ tɛ kɑ dɑm bundu gɑɑrɑntɛ gɑɑ. Ngɑ no ǹ hɑntum neyɑ: YESU NAZARA, YUIFU YOM KPE.
Yuifu jɑmɑ nɑ hɑntum di coo zɑmɑ nungu kɑ ǹ nɑ Yesu kɑnji di wɑngɑrɑ jɛrɛ gɑɑ nɑ. Ǹ nɑ ɑ̀ hɑntum ndɑ Ebulu cinɛ ndɑ Gɑrɛku cinɛ ndɑ Lomɑncɛ cinɛ.
Yuifu yom gɑrɑndikɔ jinɑ yom di cii Pilɑtu sɛ: Si hɑntum Yuifu yom Kpe, ɑmmɑ ǹ mɑ hɑntum: À cii ngɑ yɑ Yuifu yom Kpe no.
Pilɑtu tu kɑ cii: Hɛ kɑ ɑ hɑntum, ɑ nɑ ɑ̀ hɑntum kɔ.
Sɑɑ kɑ wɑnguize yom nɑ Yesu kɑnji ǹ nɑ ɑ̀ jiine yom zɑɑ kɑ ǹ tɛ gusɑm tɑɑci. Wɑnguize fɔ kulu du gusɑm fɔ. Ǹ nɑ ɑ̀ kpɛ kuku kɑ ɑ̀ sindɑ tɑɑ di zɑɑ, zɑɑrɑ nɑ kɑ ɑ̀ sindɑ tɑɑ zɑ bɛɛnɛ kɑlɑ gɑndɑ.
Ǹ cii cɛrɛ sɛ: I mɑ si ɑ̀ pɑti ɑmmɑ i mɑ tɛtɛ tɛ ɑ̀ bɔm bɔrɔ kɑ ɑ̀ du ɑ̀. Ǹ tɛ yɑ di domi Ikpɛ Sendi hɑntumɑntɛ mɑ tɔ kɑ ɑ̀ cii: Ǹ nɑ ɑ jiine yom fɑrisi ngei gɑme. Ǹ nɑ tɛtɛ tɛ ɑ kpɛ bɔm.
Yesu bundu gɑɑrɑntɑ jɛrɛ gɑɑ, ɑ̀ nyɑ gɑ cɛ ndɑ ɑ̀ nyɑ cɛɛnɛ Mɑriɑmɑ, Celopɑ wɛndɛ ndɑ Mɑriɑmɑ Mɑgɑdɑliɑ.
Kɑ Yesu di ngɑ nyɑ ndɑ coobɑɑbɑize kɑ ɑ̀ bine bɑɑ, ǹ go cɛ nodi, ɑ̀ cii ngɑ nyɑ sɛ: Wei wɔ, gunɑ n koo.
Cɔfɔ ɑ̀ cii coobɑɑbɑize di sɛ: Gunɑ n nyɑ. Zɑ lɔkɑci ngɑ di, coobɑɑbɑize di nɑ Yesu nyɑ zɑɑ ngɑ kpɑɑrɑ.
Ngɑ di bɑndɑ zɑ kɑ Yesu bei hɛ kulu tɛ kɔ domi ǹ mɑ Ikpɛ Sendi hɑntumɑntɛ tɔnɑndi, ɑ̀ cii: A go mɑɑ jo.
Gulɑ fɔ bine goono nodi kɑ ɑ̀ tɔ ndɑ hɑri mɔrɔ. Ǹ nɑ sɑku fɔ miti ɑ̀ kunɑ. Ǹ nɑ ɑ̀ kɔtɔ tuuri kɑmbɛ fɔ gɑɑ kɑ ǹ cii ɑ̀ sɛ hisope. À nɑ ɑ̀ sɛllɛ ɑ̀ mee dɔ.
Sɑɑ kɑ Yesu nɑ hɑri mɔrɔ di tɑ, ɑ̀ cii: À beeni. Cɔfɔ ɑ̀ nɑ bɔm gum kɑ ngɑ hundi tɑm.
Hulɑnzom hɑnu sɔluyom hine no. Yuifu yom nɑ Pilɑtu ŋmɑɑrɛ ǹ mɑ bukɔ yom di cee yom ceeri. Ǹ mɑ bukɔ yom kɑɑ mo domi ǹ mɑ si gɔrɔ bundu gɑɑrɑntɛ gɑɑ. Hulonzom hɑnu di hɑnu beeri no ǹ sɛ.
À gɑɑ nɑ, wɑnguize yom kɑɑ kɑ sintine bɔrɔ di cee yom ceeri ndɑ wɔ kɑ ǹ nɑ ngɑ ndɑɑ̀ kɑnji.
Ammɑ kɑ ǹ tɔ Yesu dɔ ǹ di ɑ̀ bu kɔ. Ǹ mɑnɑ ɑ̀ cee yom ceeri.
Ammɑ wɑnguize yom kunɑ ɑfɔ nɑ ɑ̀ cɔrɔ gɑɑru ndɑ kɑmbɑi. Mɑɑsɑ mɑɑsɑ kuri ndɑ hɑri hunu.
Bɔrɔ kɑ ɑ̀ di ɑ̀, ɑ̀ tɛ sɛdɑ. À sɛdɑ bine cimi no. Ngɑ wɔ bei ngɑ gɑ cimi cii zɑmɑ wom mo, wom mɑ nɑɑne sɛ.
Nge yom di tɛ no domi ǹ mɑ Ikpɛ Sendi hɑntumɑntɛ tɔnɑndi kɑ ɑ̀ cii: Ǹ si ɑ̀ biri yom, bɑ ɑfɔ ceeri.
Ikpɛ Sendi hɑntumɑntɛ cii kpɛɛnɛ: Ǹ kɑɑ di wɔ kɑ ǹ gɑɑru.
Nge yom di bɑndɑ, Yosɛfu Alimɑte bɔrɔ, Yesu coobɑɑbɑize nɑ tugɑntɛ Yuifu yom hɑmbure sɑbu sɛ, ɑ̀ nɑ Pilɑtu ŋmɑɑrɛ ngɑ mɑ Yesu gɑɑhɑm kɑɑ bundɑ gɑɑ. Pilɑtu tu ɑ̀ sɛ. À gɑɑ no, ɑ̀ kpei Yesu gɑɑhɑmɑ kɑɑ.
Nikodim mo, bɔrɔ kɑ zɑ sintine ɑ̀ kɑɑ Yesu dɔ ciini, ngɑ mɑ kɑɑ. À kɑɑndɑ mire, wɑidi dimi fɔ ndɑ ɑlowe, wɑidi dimi fɔ mɑ kɑ ɑ̀ time tɔ zɑngɑ kilomɛti weitɑɑci cindi gu sɑrɑ.
Ǹ nɑ Yesu gɑɑhɑmɑ zɑɑ kɑ dɑm cɛsɛnjɛ kunɑ ndɑ wɑidi hɛo kɑɑnɔ yom zɑmɑ Yuifu yom fijiyom ŋmɔne ɑlɑɑdɑ no.
Lɑmbu fɔ goono nungu di kɑ ǹ nɑ ɑ̀ kɑnji. Lɑmbu di kunɑ tɑndi guusu sɑɑrɛ teji fɔ goono kɑ bɑ ce fɔ ǹ mɑnɑ bɔrɔ dɑm ɑ̀ kunɑ.
Ǹ nɑ Yesu dɑm sɑɑrɛ kɑ ɑ̀ gɑ mɑɑni nungu di zɑmɑ Yuifu yom sɔluyom hɑnu bɑ tɔ.
Jiribi iye ŋmɔne hɑnu sintine kɑ ɑ̀ ci ɑlɑhɑdi, Mɑriɑmɑ Mɑgɑdɑliɑ kɑɑ sɑɑrɛ di dɔ zɑ mo mɑnɑ bo. À di ǹ nɑ tondi gɑnɑndi sɑɑrɑ mee gɑɑ.
À zuuru kɑ kɑɑ Simɔ Piɛɛ ndɑ coobɑɑbɑize di kɑ Yesu bine bɑɑ dɔ. À cii ǹ sɛ: Ǹ nɑ Kpe kɑɑ sɑɑrɛ kunɑ. I si bei nungu kɑ ǹ nɑ ɑ̀ dɑm.
À gɑɑ nɑ Piɛɛ hunu ndɑ coobɑɑbɑize wɔ di. Ǹ kpei sɑɑrɑ dɔ.
Ǹ bɔrɔ hinkɑ kulu gɑ zuuru. Coobɑɑbɑize wɔ di zuuru kɑ bisɑ Piɛɛ. À jinɑ kɑ tɔ sɑɑrɑ dɔ.
À gungum. À di cɛsɛnjɛ gɑndɑ ɑmmɑ ɑ̀ mɑnɑ huro.
Simɔ Piɛɛ kɑ ɑ̀ go dɛcɛ ɑ̀ gɑɑ, ɑ̀ tɔ. Cɔfɔ ɑ̀ huro sɑɑrɛ di kunɑ. À di cɛsɛnjɑ gɑndɑ.
Fɑtɑlɑ kɑ ǹ didiji ɑ̀ bɔm gɑɑ, ɑ̀ si cɛsɛnjɑ kunɑ ɑmmɑ ǹ nɑ ɑ̀ tɑɑbu kɑ jisi kɑmbu.
Coobɑɑbɑize di kɑ ɑ̀ jinɑ sɑɑrɑ dɔ sintine, ngɑ mɑ hurɑ. À di. À nɑɑne.
Sɑɑ ngɑ di ǹ si Ikpɛ Sendi hɑntumɑntɛ wɔ bei jinɑ kɑ ɑ̀ cii ɑ̀ himɑ Yesu mɑ tunu bukɔ yom gɑme.
Coobɑɑbɑize yom ye ngei kpɑɑrɑ.
Ammɑ Mɑriɑmɑ wɔ gɑ cɛ tɛrɛ sɑɑrɛ di jɛrɛ gɑɑ kɑ hɛ. Kɑ ɑ̀ goono hɛ̃ni gɑɑ, cɔfɔ ɑ̀ gungum kɑ sɑɑrɑ kunɑ gunɑ.
À di Ikpɛ dɔntɔneize hinkɑ fɔ ndɑ jiine kpɑrɛ. Ǹ gɑ gɔrɔ, ɑfɔ bɔm dɔ, ɑfɔ cee dɔ, nungu kɑ ǹ nɑ Yesu gɑɑhɑm kɑnɑndi.
Ikpɛ dɔntɔneize yom di cii ɑ̀ sɛ: Wei wɔ, ifɔ sɛ n go hɛ̃? À cii ǹ sɛ. Ǹ nɑ ɑ Kpe zɑɑ. A bine si bei nungu kɑ ǹ nɑ ɑ̀ dɑm.
Kɑ ɑ̀ nɑ ngɑ di cii, ɑ̀ ye ndɑ bɑndɑ. À di Yesu gɑ cɛ nungu di ɑmmɑ ɑ̀ mɑnɑ bei hɑli Yesu nɑ.
Yesu cii ɑ̀ sɛ: Wei wɔ, ifɔ sɛ n gɑ hɛ? Mee nɑ n go ceeci? Mɑriɑmɑ tɑmmɑ hɑli lɑmbukpɛ di nɑ, ɑ̀ cii ɑ̀ sɛ: Hɑru wɔ, de ni, n nɑ ɑ̀ zɑɑ, cii ɑ sɛ nungu kɑ n nɑ ɑ̀ dɑm yɑ ɑ̀ zɑɑ.
Yesu cii ɑ̀ sɛ: Mɑriɑmɑ. Ngɑ mɑ bɛrɛ kɑ cii ɑ̀ sɛ ndɑ Ebulu cinɛ: Lɑbuni. À feeriji yɑ ci coobɑɑbɑ.
Yesu cii ɑ̀ sɛ: Si ɑ hɑmɑ zɑmɑ ɑ mɑnɑ kpei bɛɛnɛ ɑ Bɑɑbɑ dɔ jinɑ. Ammɑ n mɑ kpei ɑ nyɑizei dɔ. N mɑ cii ǹ sɛ ɑ gɑ kpei bɛɛnɛ ɑ Bɑɑbɑ, wom Bɑɑbɑ dɔ, ɑ ŋmɔne Ikpɛ, wom ŋmɔne Ikpɛ dɔ.
Mɑriɑmɑ Mɑgɑdɑliɑ kpei deede coobɑɑbɑize yom di sɛ kɑ ngɑ di Kpe. À bine cii ǹ sɛ hɛ yom kɑ Yesu cii ngɑ sɛ.
Jiribi iye hɑnu sintine kɑ ɑ̀ ci ɑlɑhɑdi, wiciri kɑmbu tɔ. Nungu kɑ coobɑɑbɑize yom gɑ meigu ɑ̀ gɑmbu yom goono dɑɑbɑntɛ Yuifu yom hɑmbure sɛ. Cɔfɔ Yesu kɑɑ cɛ ǹ bindi kunɑ kɑ cii ǹ sɛ: Lɑɑkɑli kɑne mɑ gɔrɔ wom bɑndɑ.
Sɑɑ kɑ ɑ̀ nɑ ngɑ di cii, ɑ̀ nɑ ǹ cɛbɛ ngɑ kɑmbɛ yom ndɑ ngɑ cɔrɔ. Coobɑɑbɑize yom fɑihã kɑ ǹ di Kpe.
Yesu ye kɑ cii ǹ sɛ kpɛɛnɛ: Lɑɑkɑli kɑne mɑ gɔrɔ wom bɑndɑ. Zɑngɑ Bɑɑbɑ nɑ ɑ dɔntɔm, hɛɛ mɑ ɑ gɑ wom dɔntɔm.
Sendi ngɑ di bɑndɑ, ɑ̀ funsu ǹ gɑɑ kɑ cii: Wom mɑ Biyɑ Hɑlɑɑlɑ tɑ.
Bɔrɔ kulu kɑ wom nɑ ɑ̀ yɑɑfɑ ndɑ ɑ̀ dulum yom, ǹ gɑ ǹ yɑɑfɑ ɑ̀ sɛ. Bɔrɔ kulu mo kɑ wom mɑnɑ ɑ̀ yɑɑfɑ ndɑ ɑ̀ dulum yom, ǹ si ǹ yɑɑfɑ ɑ̀ sɛ.
Ammɑ Tomɑ iwei cindi hinkɑ di kunɑ ɑfɔ kɑ ǹ cii ɑ̀ sɛ Tɑwe, ɑ̀ si ǹ dɔ sɑɑ kɑ Yesu kɑɑ.
À gɑɑ no coobɑɑbɑize cindei cii ɑ̀ sɛ: I di Kpe. Ammɑ ɑ̀ cii ǹ sɛ: De yɑ nɑ di kɑngɑrɑ yom di bidɑlɑ ɑ kɑmbɛ yom gɑɑ, de yɑ nɑ ɑ kɑmbeize dɑm kɑngɑrɑ yom di bidɑlɑ gɑɑ, de yɑ nɑ ɑ kɑmbɛ dɑm ɑ̀ cɔrɔ gɑɑ, ɑ si ɑ̀ nɑɑne pɑi.
Jiribi ɑhɑku bɑndɑ, coobɑɑbɑize yom ye kɑ meigu fuu di kunɑ kpɛɛnɛ. Tomɑ goono ǹ kunɑ. Gɑmbu yom go dɑɑbu. Cɔfɔ Yesu kɑɑ kɑ cɛ ǹ bindi kunɑ. À cii: Lɑɑkɑli kɑne mɑ gɔrɔ wom bɑndɑ.
Cɔfɔ ɑ̀ cii Tomɑ sɛ: N kɑmbeize mɑɑnɑndi nee kɑ gunɑ ɑ kɑmbɛ yom. N kɑmbɛ mɑ mɑɑnɑndi kɑ dɑm ɑ cɔrɔ gɑɑ. N mɑ si zɑm kɑ nɑɑne ɑmmɑ n mɑ nɑɑne.
Tomɑ tu kɑ cii ɑ̀ sɛ: A Kpe, ɑ ŋmɔne Ikpɛ.
Yesu cii ɑ̀ sɛ: Zɑ kɑ n di hɛɛ, n nɑɑne. Binekɑɑnekpɛ yom no beerem kɑ ǹ mɑnɑ di ɑmmɑ ǹ gɑ nɑɑne.
Yesu nɑ ɑlɑmu boobo fɔ yom tɛ kpɛɛnɛ ngɑ coobɑɑbɑize yom jine kɑ ǹ mɑnɑ hɑntum tirɑ wɔ kunɑ.
Ammɑ ǹ nɑ hɛ wɔne yom hɑntum nɑ domi wom mɑ nɑɑne kɑ Yesu yɑ ci Mɛsiyɑ, Ikpɛ Ize. À nɑɑneyom gɑɑ mo, wom mɑ du hundi ɑ̀ mɑɑ gɑɑ.
Nge yom di bɑndɑ, Yesu nɑ ngɑ bɔm kɑɑtɛrɛ kpɛɛnɛ coobɑɑbɑize yom sɛ Tiberiɑ buulɑ jɛrɛ gɑɑ. Zɑngɑ ɑ̀ nɑ ngɑ bɔm kɑɑtɛrɛ neyɑ.
Simɔ Piɛɛ ndɑ Tomɑ kɑ ǹ cii ɑ̀ sɛ Tɑwe, ndɑ Nɑtɑni, Kɑnɑ kpɑɑrɑ bɔrɔ Gɑlile lɑɑbu ndɑ Zɑbɑdi koo yom ndɑ ɑ̀ coobɑɑbɑize yom ŋmɔne ihinkɑ, ǹ goono cɛrɛ bɑndɑ.
Simɔ Piɛɛ cii ǹ sɛ: A go kpei ciifi ceeci. Ǹ cii ɑ̀ sɛ: I yom mo, i go kɑ n gɑnɑ. Mɑɑsɑ mɑɑsɑ ǹ hunu kɑ huro hɑrihi. Ciini ngɑ di ǹ mɑnɑ du hɛ fɔ kulu.
Mo bo, Yesu go cɛ jobu gɑɑ. Ammɑ coobɑɑbɑize yom mɑnɑ bei hɑli Yesu no.
Yesu cii ǹ sɛ: Koo yom wɔ, wom gundɑ ŋmɑɑri bɑ? Ǹ tu ɑ̀ sɛ kɑ cii: Awo.
À cii ǹ sɛ: Wɑ biriji see hɑrihiɑ sɛ kɑmbɛŋmɑɑ, wom kɑɑ du. Ǹ nɑ ɑ̀ see. Mɑɑsɑ ǹ mɑnɑ hini kɑ ɑ̀ cendi ndɑ ciifi bɑyom.
Cɔfɔ coobɑɑbɑize di kɑ Yesu bine bɑɑ, ɑ̀ cii Piɛɛ sɛ: Kpe no bo. Zɑ Simɔ Piɛɛ mɑɑ kɑ Kpe no, cɔfɔ ɑ̀ nɑ ngɑ kpɛ dɑm, zɑmɑ ɑ̀ nɑ ɑ̀ kɑɑ no. À zimbi buulɑ kunɑ.
Coobɑɑbɑize cindei mo kɑɑ hɑrihi cɛnɑ fɔ kunɑ. Ǹ mɑnɑ mooru ndɑ tɛrɛ kɑlɑ zɑngɑ kɑmbɛ kɑru zɑngu hinkɑ sɑrɑ. Ǹ goono ko birijɑ kɑ ɑ̀ tɔ ndɑ ciifi cendi.
Sɑɑ kɑ ǹ zumbu gɑndɑ, ǹ di denji nungu kɑ ǹ nɑ ciifi ndɑ buuru dɛcɛ ɑ̀ bɔm.
Yesu cii ǹ sɛ: Wɑ kɑɑndɑ ciifi kɑ wom du kunɑ ɑfɔ yom.
Simɔ Piɛɛ huro hɑrihiɑ kunɑ kɑ birijɑ cendi. À kɑɑndɑɑ̀ jobu gɑɑ. À tɔ ndɑ ciifi bɑmbɑtɑ bɑmbɑtɑ, gudɑ zɑngu ndɑ weigu cindi hinzɑ. Bɑ kɑ ɑ̀ tɔ yɑ di, birijɑ mɑnɑ pɑti.
Yesu cii ǹ sɛ: Wɑ kɑɑ sɔntɑkɑɑ. Coobɑɑbɑize yom di kunɑ bɑ ɑfɔ mɑnɑ tu kɑ ɑ̀ hã: Ni no mee? Ǹ bei kɑ Kpe nɑ.
Yesu mɑɑni kɑ buuru di zɑɑ kɑ no ǹ sɛ. Yɑ no ciifi mo.
À tɛ ce hinzɑntɛ noyɑ kɔ kɑ Yesu nɑ ngɑ bɔm kɑɑtɛrɛ ngɑ coobɑɑbɑize yom sɛ bukɔ yom gɑme tunuyom bɑndɑ.
Sɑɑ kɑ ǹ ŋmɑɑ kɑ beeni, Yesu cii Simɔ Piɛɛ sɛ: Simɔ Yonɑsi koo, n go bɑɑ hɛɛ kɑ bisɑ wɔne yom bɑ? À tu ɑ̀ sɛ kɑ cii: Oò Kpe. N bei kɑ ɑ go bɑɑ ni. Yesu cii ɑ̀ sɛ: N mɑ ɑ feejiize yom kurum.
Yesu ye kɑ cii ɑ̀ sɛ kpɛɛnɛ ce hinkɑntɛ: Simɔ Yonɑsi koo, n go bɑɑ hɛɛ? À cii ɑ̀ sɛ: Oò Kpe, n bei kɑ ɑ go bɑɑ ni. Yesu cii ɑ̀ sɛ: N mɑ ci ɑ feeji yom kurukɔ.
À ye kɑ cii ɑ̀ sɛ kpɛɛnɛ ce hinzɑntɛ: Simɔ Yonɑsi koo, n go bɑɑ hɛɛ? Piɛɛ bine go sɑrɑ ndɑ kɑ Yesu cii ɑ̀ sɛ ce hinzɑntɛ n go bɑɑ hɛɛ? Piɛɛ tu ɑ̀ sɛ kɑ cii; Kpe, n go hɛ kulu bei. N go bei kɑ ɑ go bɑɑ ni. Yesu cii ɑ̀ sɛ: N mɑ ɑ feeji yom kurum.
Cimi cimi, ɑ go cii n sɛ, sɑɑ kɑ n goono hɑiwɑsu n cini kunɑcendi hɔ n bɔm sɛ. N cini kpei nungu kulu kɑ n gɑ bɑɑ, ɑmmɑ sɑɑ kɑ n kɑɑ zeeni, n gɑ n kɑmbɛ yom sɛllɛ no. Bɔrɔ fɔ ŋmɑni gɑ n hɔ kɑ kpeindɑ ni nungu kɑ n si bɑɑ.
À nɑ ngɑ di cii no kɑ cɛbɛ bu dimi kɑ Piɛɛ gɑ Ikpɛ bɛɛrɑndi ndɑ. Sɑɑ kɑ Yesu nɑ ngɑ di cii, ɑ̀ cii ɑ̀ sɛ: A gɑnɑ.
Ammɑ Piɛɛ zogu. Cɔfɔ ɑ̀ di coobɑɑbɑize di kɑ Yesu bine bɑɑ, bɔrɔ kɑ ɑ̀ lɑmbɑ Yesu gɑɑ ŋmɑɑrɑ dɔ. À cii: Kpe mee yɑ go kɑ n dɑm kɑmbɛ?
Kɑ Piɛɛ di coobɑɑbɑize di, cɔfɔ ɑ̀ cii Yesu sɛ: Kpe, bɔrɔ bine ifɔ yɑ kɑɑ tɔ rɑ?
Yesu cii ɑ̀ sɛ: De ɑ go bɑɑ ɑ̀ mɑ gɔrɔ kɑlɑ yɑ kɑɑ, mɑni ɑ̀ di ni? Ni dee, n mɑ ɑ gɑnɑ.
Sendi ngɑ di yɑ kɑru kɑ see nyɑizei gɑme, wɑtom coobɑɑbɑize ngɑ di si bu pɑi. Yesu mɑnɑ cii coobɑɑbɑize di si bu bɑ, ɑmmɑ ɑ̀ cii Piɛɛ sɛ: De ɑ gɑ bɑɑ ɑ̀ mɑ gɔrɔ kɑlɑ yɑ kɑɑ, mɑni ɑ̀ di ni?
Coobɑɑbɑize ngɑ di yɑ tɛ nge yom di sɛdɑ. À bine nɑ ǹ hɑntum. I bei ɑ̀ sɛdɑ yɑ cimi nɑ.
Hɛ dimi boobo goono kpɛɛnɛ kɑ Yesu tɛ. De ǹ nɑ ǹ hɑntum ɑfɔ ɑfɔ, dɑm ɑ tɑmmɑ hɑndunyɑ bumbum si hini kɑ tirɑ yom kulu kɑ ǹ hɑntum jɛ. Ami.
E Teofilu, ɑ jinɑ kɑ tirɑ hɑntum n sɛ. Tirɑ sintine kunɑ ɑ hɑntum hɛ kulu kɑ Yesu tɛ ndɑ hɛ kulu kɑ ɑ̀ cooɑndi bɔm.
A hɑntum hɛ kulu kɑ ɑ̀ tɛ ko cooɑndi kɑlɑ hɑnu kɑ Ikpɛ nɑ ɑ̀ zɑɑ kɑ kpeindɑɑ̀ bɛɛnɛ. Hɑli ɑ̀ ziji kɑ kpei bɛɛnɛ ɑ̀ nɑ fɔndɔ yom no Biyɑ Hɑlɑɑlɑ gɑɑ diyɑ yom kɑ ɑ̀ suubɑ sɛ.
À guruguze bɑndɑ ɑ̀ nɑ ngɑ bɔm cɛbɛ bɑhunɑ diyɑ yom di sɛ kɑ ǹ no sɛdɑ tɑbɑtɑntɛ boobo. À nɑ ngɑ bɔm cɛbɛ ǹ sɛ jiribi weitɑɑci ko sendi Ikpɛ kpetɛrɛ bɑɑru bɔm.
Hɑnu di kɑ ǹ nɑ cɛrɛ meigu bɑndɑ, ɑ̀ nɑ ǹ nɑ mei ǹ mɑ si hunu Yerusɑlɛm wɑngɑrɑ ɑmmɑ ǹ mɑ Bɑɑbɑ ɑlikɑwɑli bɑtu, ɑlikɑwɑli kɑ wom mɑɑ ɑ dɔ.
Cimi no Yohɑnnɑ mirɑndi ndɑ hɑri. Ammɑ ǹ kɑɑ wom mirɑndi ndɑ Biyɑ Hɑlɑɑlɑ jiribi yom wɔ kunɑ, ɑ̀ si jɛ.
Kɑ diyɑ yom nɑ cɛrɛ meigu ǹ nɑ Yesu hã kɑ cii: Kpe, lɔkɑci ngɑ di no, n ye kɑ kpetɛrɛ dɑm Isirɑilɑ kɑmbɛ bɑ?
Yesu tu ǹ sɛ kɑ cii: À nɑ ci wom yɑ zɑmɑni yom wɑlɑ ɑliwɑti yom bei kɑ Bɑɑbɑ jisi ngɑ bumbum hini gɑɑ.
Ammɑ wom kɑɑ du dɑbɑri sɑɑ kɑ Biyɑ Hɑlɑɑlɑ zumbu wom bɔm. Wom yɑ kɑɑ ci ɑ sɛdɑ yom Yerusɑlɛm wɑngɑrɑ ndɑ Yude lɑɑbu kulu kunɑ ndɑ Sɑmɑri lɑɑbu kulu kɑlɑ hɑndunyɑ mee ndɑ mee.
Kɑ ɑ̀ nɑ sendi nge yom di tɛ, jɑmɑ go kɑ ɑ̀ gunɑ, cɔfɔ ǹ nɑ ɑ̀ zɑɑ gɑndɑ bɔm. Buru fɔ mɑ nɑ ɑ̀ zɑɑ kɑ ɑ̀ dɛrɑndi ǹ mɑɑ yom sɛ.
Ǹ go moo sinji bɛɛnɑ gɑɑ sɑɑ kɑ ɑ̀ gɑ ziji kɑ kpei bɛɛnɛ. Cɔfɔ hɑibɔrɔ hinkɑ ndɑ jiine kpɑrɛ tɑi tɑi gɑ cɛ ǹ jɛrɛ gɑɑ.
Ǹ cii: Gɑlile lɑɑbu hɑibɔrɔ yom, ifɔ sɛ wom go cɛ nee ko bɛɛnɛ gunɑ? Yesu wɔ kɑ ǹ zɑɑ wom jine kɑ kpeindɑɑ̀ bɛɛnɛ, zɑngɑ wom di ɑ̀ go ziji kɑ kpei bɛɛnɛ, zɑngɑ yɑ di no ɑ̀ ye kɑ kɑɑ.
À gɑɑ nɑ ǹ ye Yerusɑlɛm wɑngɑrɑ zɑ tɑndi kuku fɔ dɔ kɑ ǹ cii ɑ̀ sɛ Olibe zugu. Tondi kukuɑ mɑɑni Yerusɑlɛm wɑngɑrɑ, hulonzom hɑnu fɔndɑ kuyom sɑrɑ.
Kɑ ǹ hurɑ wɑngɑrɑ ǹ kɑɑru kɑ hurɑ fuu fɔ jidɑmbisɑ kunɑ, nungu kɑ coobɑɑbɑize yom go bɑtu. Piɛɛ gɔrɔ nodi ndɑ Yɑkɔfu ndɑ Yohɑnnɑ ndɑ Andɛrɛ ndɑ Filipu ndɑ Tomɑ ndɑ Bɑɑtɛlɛmi ndɑ Mɑtiyu ndɑ Yɑkɔfu, Hɑlife koo, ndɑ Simɔ Zelote ndɑ Yudɑ, Yɑkɔfu koo.
Beerem wɔ kulu tɛ mefɔ ko himmɑ dɑm ɑduwɑ gɑɑ ndɑ ŋmɑɑrɛyom. Ǹ goono weibɔrɔ yom bɑndɑ ndɑ Mɑriɑmɑ, Yesu nyɑ ndɑ Yesu cɛɛnɛ yom.
Hɑnu nge yom di kunɑ no, Piɛɛ tunu coobɑɑbɑize yom bindi kunɑ. Bɔrɔ kɑ ɑ̀ meigu tɔ zɑngɑ bɔrɔ zɑngu ndɑ wɑrɑnkɑ sɑrɑ.
Piɛɛ cii: Nyɑize hɑibɔrɔ yom, ɑ̀ tilɑsi Ikpɛ Sendi wɔ kɑ Biyɑ Hɑlɑɑlɑ jinɑ kɑ cii Dɑfidi mee gɑɑ mɑ tɔ. À sendi Yudɑ bɔm, ngɑ kɑ ɑ̀ huro Yesu diikɔ yom jine.
Ǹ nɑ Yudɑ kɑbu i kunɑ. À bine du ngɑ bɑ gbei wɔne kunɑ.
Yudɑ bine nɑ bɑtumɑ dei ndɑ dulum bɑnɑndi. À kɑm, ɑ̀ bɔm nɑ ɑ̀ jinɑ. À gunde kulubɑ bɔgu. À gunde kunɑ jiine yom kulu kɑru kɑ see.
Yerusɑlɛm wɑngɑrɑ bɔrɔ kulu du ngɑ di bɑɑru hɑli ǹ go bɑtumɑ wɔ cɛɛ ngei cinɛ kunɑ, Akɑlidɑmɑ, wɑtom kuri fɑri.
Ǹ hɑntum Somu yom tirɑ kunɑ kɑ cii: À gɔrɛ dɔ mɑ tɛ gbɑrɑ. Bɔrɔ fɔ kulu mɑ si gɔrɔ ɑ̀ kunɑ. Somu yom tirɑ cii kpɛɛnɛ: Bɔrɔ fɔ mɑ mɑ ɑ̀ gbei zɑɑ.
Ngɑ di sɛ, bɔrɔ fɔ mɑ ci sɛdɑ. Sɛdɑ wɔ mɑ ci bɔrɔ fɔ kɑ ɑ̀ goono beerem bɑndɑ ndɑ i yom sɑɑ kɑ Kpe Yesu go huro kɑ hunu i bindi kunɑ.
Beerem nge yom di goono i bɑndɑ zɑ mirɑndiyom kɑ Yohɑnnɑ tɛ gɑɑ, kɑlɑ hɑnu kɑ ɑ̀ gɑɑ ǹ nɑ Yesu zɑɑ bɛɛnɛ. Akpɛ yom kunɑ, bɔrɔ ngɑ di mɑ ci sɛdɑ ndɑ i yom bukɔei tunɑndiyom gɑɑ.
Cɔfɔ ǹ nɑ bɔrɔ hinkɑ dɑm ǹ jine, Yosɛfu kɑ ǹ cii ɑ̀ sɛ Bɑɑsɑbɑ, kɑ ǹ nɑ ɑ̀ no mɑɑ dɛcɛ Yusitu, ngɑ ndɑ Mɑtiɑ.
Ǹ nɑ ɑduwɑ tɛ kɑ cii: Ni Kpe, n go kɑ ǹ kulu bine bei. N mɑ i cɛbɛ bɔrɔ hinkɑ wɔ kunɑ wɔ kɑ n suubɑ.
N mɑ ɑ̀ suubɑ domi ɑkpɛ mɑ du ngɑ bɑ gbei wɔ kunɑ ndɑ diyɑtɛrɛ kɑ Yudɑ bɑ si ndɑɑ̀ kɑ kɑm hɑli ɑ̀ kpei ngɑ bɔm nungu dɔ.
Ǹ bine nɑ tɛtɛ kɑru. Cɔfɔ suubɑyom di kɑm Mɑtiɑ bɔm. Ǹ nɑ ɑ̀ tɔntɔnu diyɑ wei cindi fɔ di gɑɑ.
Sɑɑ kɑ Pɑntɛkotu jingɑru tɔ, ǹ kulu meigu ndɑ bine fɔ nungu fɔlɔnku dɔ.
Mefɔ mefɔ, kungu fɔ hunu zɑ bɛɛnɛ zɑngɑ hɛo futu kungu. À nɑ fuuɑ kulu tɔ nungu kɑ ɑ̀ kunɑ ǹ goono kɑ gɔrɔ.
Dɛɛnɛ yom mo zɑngɑ nini bɛllɛ fɑitɑ ǹ gɑɑ. Ǹ feefee ndɑ cɛrɛ kɑ zumbu ǹ ŋmɔne ɑfɔ fɔ kulu bɔm.
Cɔfɔ ǹ kulu tɔ ndɑ Biyɑ Hɑlɑɑlɑ. Ǹ sinti ko sendi ndɑ cinɛ ŋmɑni ŋmɑni zɑngɑ Biyɑ gɑ kɑ ǹ no ǹ mɑ sendi.
Yuifu yom kɑ ǹ gɑ hɑmburu Ikpɛ goono Yerusɑlɛm wɑngɑrɑ ndɑ gɔrɛ. Ngei yɑ hunu hɑndunyɑ dimi kulu kunɑ kɑ ɑ̀ goono bɛɛnɛ cire.
Kɑ ǹ mɑɑ kunguɑ, bɔrɔ boobo meigu. Ǹ kulu sindɑ ngei bɔm zɑmɑ bɔrɔ kulu go mɑɑ ǹ go sendi ngɑ cinɛ kunɑ.
Ngɑ di go kɑ ǹ jirisi. Mɑmɑci mɑ gɑ kɑ ǹ dii. Ǹ go cii cɛrɛ sɛ: Gunɑ, beerem wɔ kulu kɑ ǹ gɑ sendi Gɑlile bɔrɔ yom no. À nɑ ci cimi nɑ bɑ?
Dee, mɛtɛ i kulu tɛ ko mɑɑ ǹ go sendi ndɑ i cinɛ yom kɑ ǹ kunɑ ǹ nɑ i hɛi?
Pɑtɑncei ndɑ Medɑncei ndɑ Elɑmitɑncei ndɑ beerem kɑ ǹ goono Mesopotɑmi lɑɑbu ndɑ gɔrɛ, ndɑ Yude lɑɑbu ndɑ Kɑpodoce lɑɑbu ndɑ Pontu lɑɑbu ndɑ Azi lɑɑbu i go mɑɑ ǹ gɑ sendi ndɑ i cinɛ.
Beerem mɑ kɑ ǹ hunu Filiji lɑɑbu ndɑ Pɑmfili lɑɑbu ndɑ Eziputu lɑɑbu ndɑ Libi kure kɑ ɑ̀ goono Sileni jɛrɛ gɑɑ, ndɑ Lomɑncɛ yo yom kɑ ǹ ci Yuifu yom ndɑ yo yom kɑ ǹ bɛrɛ kɑ Yuifu yom fɔndɔ gɑnɑ,
ndɑ Kɛlɛtɑncei ndɑ Alɑbi yom mo, i go mɑɑ ǹ sendi ndɑ i cinɛ mo. I kulu go mɑɑ ǹ go kɑ Ikpɛ gbei bɑmbɑtɑ yom sendi i cinɛ yom kunɑ.
À go kɑ ǹ kulu jirisi. Ǹ mɑnɑ bei lɑsɑbu kɑ ngei tɛ. Ǹ gɑ cii cɛrɛ sɛ: Ifɔ yɑ ci wɔne?
Ammɑ ɑfɔ yom nɑ dondɑcɛrɛ tɛ kɑ cii: Bɑji nɑ ǹ hɑm kɑ bugu.
Cɔfɔ Piɛɛ tunu ndɑ coobɑɑbɑize wei cindi fɔ di kɑ jinde zɑɑ. A cii ǹ sɛ: Yuifu yom hɑibɔrɔ yom ndɑ wom kulu kɑ wom goono Yerusɑlɛm ndɑ gɔrɛ, wom mɑ wɔne bei. Wom mɑ hɑngɑ dɑm mo ɑ sendi yom sɛ.
Bɑji mɑnɑ beerem di wi zɑngɑ wom gɑ tɑmmɑ zɑ kɑ susubɑ guuru ɛgɑ no.
Ammɑ wɔne yɑ ci hɛ kɑ ɑndebi Zoelɑ sendi. Zoelɑ dɔ Ikpɛ cii:
À kɑɑ tɔ, kɔkɔrɔ bɑndɑ hɑnu yom gɑɑ, ɑ gɑ ɑ Biyɑ zumɑndi iburɑdɑm kulu bɔm. Wom koo hɑibɔrɔ yom ndɑ wom koo hundiyo yom kɑɑ ɑndebitɛrɛ tɛ. Wom hɑiwɑsu yom kɑɑ di diyom. Wom hɑizeenu yom mo kɑɑ hɑndiri yom tɛ.
Hɑnu nge yom di mo no, ɑ gɑ ɑ Biyɑ dɑɑru ɑ bɑnyɑ yom bɔm ndɑ ɑ kɔngɔ yom bɔm. Ǹ kɑɑ ɑndebitɛrɛ tɛ mo.
Yɑ kɑɑ mɑmɑci yom cɛbɛ hɑli bɛɛnɛ kunɑ ndɑ ɑlɑmu yom hɑli gɑndɑ bɔm kɑ ǹ ci kuri ndɑ nini ndɑ dullu.
Weenu kɑɑ ye kube. Hɑndu mo kɑɑ ye kuri. À kɑɑ tɛ hɑli Kpe hɑnu bɑmbɑtɑ deizɑkpɛɑ kɑɑ.
À kɑɑ tɔ bɔrɔ kulu kɑ ɑ̀ go Kpe mɑɑ cɛɛ ɑ̀ du fɑɑbɑ.
Isirɑilɑ hɑibɔrɔ yom, wɑ hɑngɑ dɑm sendi wɔne yom sɛ. Yesu Nɑzɑrɛtu, ngɑ yɑ ci bɔrɔ kɑ Ikpɛ tɑbɑtɑndi wom jine. À nɑ ɑ̀ tɑbɑtɑndi dɑbɑri gbei yom gɑɑ ndɑ mɑmɑci yom ndɑ ɑlɑmu yom kɑ Ikpɛ tɛ ɑ̀ dɔ wom bindi kunɑ. Wom bumbum, wom go kɑ ngɑ di bei.
Yesu wɔ, ǹ nɑ ɑ̀ dɑm wom kɑmbɛ no Ikpɛ miilɑ bɔm ndɑ ɑ̀ beiyom kɑ ɑ̀ jisi bɔm. Wom nɑ ɑ̀ dii kɑ ɑ̀ kɑnji bundu gɑɑrɑntɛ gɑɑ. Wom nɑ ɑ̀ wi ndɑ bɔrɔ lɑlɔ yom kɑmbɛ yom.
Ammɑ Ikpɛ nɑ ɑ̀ tunɑndi kɑ ɑ̀ kɑɑ bu guruguze kɑmbɛ zɑmɑ ɑ̀ si hini kɑ tɛ bu mɑ ɑ̀ dii kɑ jɛ.
Dɑfidi sendi ɑ̀ bɔm kɑ cii: A go di Kpe ɑ jine wɑti kulu. Zɑ kɑ ɑ̀ goono ɑ kɑmbɛŋmɑɑ gɑɑ, ɑ si zinji.
À sɛ no, ɑ goono binekɑɑne kunɑ. A dɛɛnɛ mo huro fɑihã kunɑ. Hɑli yɑ mo ɑ gɑɑhɑm mo kɑɑ gɔrɔ bɛɛjɛ kunɑ.
A bɛɛjɛ yɑ ci n si ɑ hundɑ nɑm ciyomɑ. N si tu n Hɑlɑɑlɑ mo mɑ fumbu.
N nɑm ɑ mɑ hundi fɔndɔ yom bei. N gɑ ɑ tɔnɑndi ndɑ binekɑɑne n goonoyom gɑɑ.
Nyɑize hɑibɔrɔ yom, wɑ tu ɑ sɛ yɑ cii wom sɛ tɛrɛkpɑrɛ kɑ simbɑ ndɑ dom cɛɛ Dɑfidi. À bu, ǹ nɑ ɑ̀ fiji mo. À sɑɑrɛ goono i bindi kunɑ hɑli kɑ kɑɑ hunkunɑ.
Dɑfidi bine ci ɑndebi. À bei mo kɑ Ikpɛ nɑ ɑlikɑwɑli tɛ ngɑ sɛ ndɑ zeyom. À cii Dɑfidi bɑndɑ yom kunɑ Ikpɛ gɑ Mɛsiyɑ tunɑndi bukɔei gɑme kɑ ɑ̀ gɔrɛndi Dɑfidi kpetɛrɛ kɑrigɑ bɔm.
Kɑ Dɑfidi di wɔne ɑndebitɛrɛ kunɑ, ɑ̀ sendi Mɛsiyɑ tunɑndiyom bɔm. À cii: Ikpɛ mɑnɑ ɑ̀ nɑm ciyomɑ. À gɑɑhɑm mo mɑnɑ di fumbi dɔ.
Yesu wɔ Ikpɛ nɑ ɑ̀ tunɑndi. I kulu yɑ ci ɑ̀ sɛdɑ yom.
Ngɑ di sɛ Ikpɛ nɑ ɑ̀ bɛɛrɑndi ngɑ kɑmbɛŋmɑɑ gɑɑ. À nɑ ɑlikɑwɑli tɑ Bɑɑbɑ dɔ kɑ ɑ̀ ci Biyɑ Hɑlɑɑlɑ. À nɑ hɛ kɑ wom go di ko mɑɑ zumɑndi.
Dɑfidi bumbum mɑnɑ kpei bɛɛnɛ bo ɑmmɑ ɑ̀ cii: Kpe cii ɑ Kpe sɛ, n mɑ gɔrɔ ɑ kɑmbɛŋmɑɑ gɑɑ
hɑli yɑ n ŋmɔne ibɛrɛ yom tɛ n cee dɛcɛyom dɔ.
Wɑ nɑm Isirɑilɑ fuu kulu mɑ bei siikɑ si, kɑ Yesu kɑ wom kɑnji, Ikpɛ nɑ ɑ̀ tɛ Kpe ndɑ Mɛsiyɑ.
Sɑɑ kɑ ǹ mɑɑ ngɑ di, sendɑ nɑ ǹ bine yom gooru. Ǹ cii Piɛɛ ndɑ diyɑ cindei sɛ: Nyɑize hɑibɔrɔ yom, mɛtɛ i mɑ tɛ?
Piɛɛ cii ǹ sɛ: Wom mɑ tuubi. Ǹ mɑ wom bɔrɔ fɔ fɔ kulu mirɑndi Yesu Mɛsiyɑ mɑɑ gɑɑ wom dulum yɑɑfɑyom sɑbu sɛ. Wom kɑɑ du Biyɑ Hɑlɑɑlɑ kɑ ɑ̀ ci Ikpɛ noyom.
Alikɑwɑli di wom ŋmɔne no ndɑ wom koo yom ŋmɔne. Yɑ no beerem kɑ ǹ go mooru, ǹ kulu mo Kpe i ŋmɔne Ikpɛ gɑ ǹ cɛɛ ngɑ dɔ.
Ndɑ sendi fɔ yom kpɛɛnɛ ɑ̀ nɑ ǹ dɑm kɑ ǹ nɑ himmɑ. À cii: Wom mɑ du fɑɑbɑ kɑ fee ndɑ zɑmɑni wɔ beerem siirɑntɛ yom.
Beerem kɑ ǹ nɑ ɑ̀ sendɑ tɑ ndɑ binekɑɑne, ǹ nɑ ǹ mirɑndi. Hɑnu ngɑ di Ikpɛ nɑ bɔrɔ dubu hinzɑ sɑrɑ tɔntɔnu ǹ sɛ.
Ǹ gɑ moo yeti diyɑ yom cɛbɛyom gɑɑ ndɑ nyɑize bine fɔ meiguyom ndɑ buuru zenjeyom ndɑ ɑduwɑ tɛyom.
Hɑmburu nɑ bɔrɔ kulu dii. Ikpɛ nɑ mɑmɑci yom ndɑ ɑlɑmu yom tɛ diyɑ yom dɔ.
Beerem kulu kɑ ǹ nɑɑne goono cɛrɛ bɑndɑ. Hɛ kulu kɑ ɑ̀ goono ǹ sɛ ǹ nɑ ɑ̀ meigu kɑ tɛ ɑfɔ.
Ǹ nɑ ngei hɑibɑrikɑ yom ndɑ ngei jiine yom neerɑ kɑ noorɑ fɑrisi ngei gɑme bɔrɔ fɔ fɔ bɑnji bɔm.
Hɑnu kulu mo ǹ goono cɛrɛ bɑndɑ kɑ moo yeti ndɑ bine fɔ Ikpɛ bɛɛrɑndiyom dɔ. Ǹ go buuru zenji ngei fuu yom kunɑ. Ǹ gɑ meigu kɑ ngei ŋmɑɑri ŋmɑɑ ndɑ binekɑɑne ndɑ bine fɔ.
Ǹ go kɑ Ikpɛ sifɑ. Ǹ du gɑɑkuri bɔrɔ kulu dɔ. Hɑnu kɑ kɑɑ hɑnu mo Kpe go kɑ ǹ tɔntɔnu Mɛsiyɑ mɑrgɑ sɛ beerem kɑ ǹ du fɑɑbɑ.
Hɑnu fɔ Piɛɛ ndɑ Yohɑnnɑ go kpei Ikpɛ bɛɛrɑndiyom dɔ ɑduwɑ tɛyom zɑkɑ kɑ ɑ̀ ci zɑɑri guuru hinzɑ.
Bɔrɔ fɔ goono kɑ ɑ̀ cee yom si tɛ zɑ ɑ̀ nyɑ gunde. Hɑnu kulu beerem cini kɑ ɑ̀ zɑɑ kɑ jisi hundi mee kɑ ǹ cii ɑ̀ sɛ Ihinno. Hundi mee gɑɑ no mɔngɔlɔ di cini bɑrɑ wɔ kɑ yom go huro Ikpɛ bɛɛrɑndiyom dɔ sɛ.
Kɑ mɔngɔlɑ di Piɛɛ ndɑ Yohɑnnɑ bɑ huro Ikpɛ bɛɛrɑndiyom dɔ, ɑ̀ bɑrɑ ǹ sɛ.
Piɛɛ ndɑ Yohɑnnɑ nɑ mɑɑ sinji ɑ̀ gɑɑ. Cɔfɔ Piɛɛ cii: I gunɑ.
Cɔfɔ mɔngɔlɑ nɑ ǹ gunɑ ko tɑmmɑ hɑli ngɑ du hɛ fɔ ǹ gɑɑ.
Ammɑ Piɛɛ cii ɑ̀ sɛ: A sindɑ ɑnzɛrɛfu. A sindɑ wurɑ. Ammɑ hɛ kɑ ɑ gundɑ, ngɑ no ɑ go kɑ n no. Yesu Mɛsiyɑ Nɑzɑrɛtu mɑɑ gɑɑ, tunu kɑ dirɑ.
Cɔfɔ Piɛɛ nɑ ɑ̀ dii ɑ̀ kɑmbɛŋmɑɑ gɑɑ kɑ ɑ̀ tunɑndi. Mɑɑsɑ mɑɑsɑ ɑ̀ cee yom ndɑ ɑ̀ ceemo yom kulu du gɑɑbi.
À sɑru kɑ tunu. À go dirɑ. À huro Ikpɛ bɛɛrɑndiyom dɔ Piɛɛ ndɑ Yohɑnnɑ bɑndɑ. À go dirɑ kɑ sɑru ko kɑ Ikpɛ sɑɑbu.
Bɔrɔ kulu di ɑ̀ go dirɑ kɑ kɑ Ikpɛ sɑɑbu.
Ǹ bei kɑ ngɑ yɑ cini gɔrɔ ko bɑrɑ Ikpɛ bɛɛrɑndiyom dɔ mee gɑɑ, mee kɑ ǹ cii ɑ̀ sɛ Ihinno. Mɑmɑci nɑ ǹ kulu dii. Ǹ gɑ fɑihã ndɑ hɛ kɑ tɛ mɔngɔlɑ sɛ.
Kɑ mɔngɔlɔ di gɑ Piɛɛ ndɑ Yohɑnnɑ kɑmbɛ dii, bɔrɔ kulu zuuru kɑ kpei ǹ dɔ tɑfɑɑ fɔ cire, tɑfɑɑ kɑ ǹ cii ɑ̀ sɛ Sɑlomɔ tɑfɑɑ. Ǹ gɑ mɑmɑci kɑlɑ kɑlɑ.
Kɑ Piɛɛ di yɑ di, ɑ̀ cii jɑmɑ sɛ: Isirɑilɑ hɑibɔrɔ yom, ifɔ sɛ no wom go mɑmɑci ndɑ ngɑ di? Ifɔ sɛ wom go kɑ i gunɑ dee zɑngɑ i bumbum dɑbɑri gɑɑ nɑ wɑlɑ i ŋmɔne Ikpɛ gɑnɑyom gɑɑ nɑ, bɔrɔ wɔ go hini kɑ dirɑ?
Abulɛmɑ ndɑ Isɑɑkɑ ndɑ Yɑkɔfu ǹ kulu ŋmɔne Ikpɛ kɑ ɑ̀ ci i cɛɛ yom ŋmɔne Ikpɛ, ɑ̀ nɑ ngɑ gbeiize Yesu bɛɛrɑndi. Ngɑ no wom dɑm kɑmbɛ. Wom nɑ ɑ̀ ze mo Pilɑtu jine sɑɑ kɑ ɑ̀ nɑ guuri zɑɑ ngɑ mɑ ɑ̀ tɑm.
Wom nɑ Hɑlɑɑlɑkpɛ ndɑ Cɛsusukpɛ ze. Ammɑ wom ŋmɑɑrɛ ǹ mɑ tu wom sɛ ǹ mɑ bɔrɔ wikɔ tɑm.
Wom nɑ Hundikpɛ wi ɑmmɑ Ikpɛ nɑ ɑ̀ tunɑndi bukɔei gɑme. I yom yɑ ci wɔne sɛdɑ.
Yesu mɑɑ gɑɑ nɑɑne nɑ bɔrɔ kɑ wom go di ko bei no gɑɑbi. Nɑɑne kɑ ɑ̀ gundɑ Yesu gɑɑ, ɑ̀ nɑ bɔrɔ wɔ no bɑɑni sã sã wom kulu jine.
Mɑɑsɑ gɑɑ nyɑizei, ɑ bei kɑ wom ndɑ wom hinikpɛ yom nɑ ngɑ di tɛ zɑm kɑ bei kunɑ.
Ammɑ Ikpɛ nɑ hɛ yom kɑ ɑ̀ jinɑ kɑ cii ngɑ ɑndebi yom kulu mee gɑɑ Mɛsiyɑ mɑ guruguze. Yɑ di no ɑ̀ nɑ ɑ̀ tɔnɑndi.
Ngɑ di sɛ, wom mɑ tuubi kɑ bɛrɛ zɑmɑ Ikpɛ mɑ wom dulum yom tusu. Sɑɑ di gɑɑ bɑɑni lɔkɑci yom mɑ zumbu zɑ Kpe dɔ.
À mɑ Yesu Mɛsiyɑ dɔntɔm mo, ngɑ kɑ ǹ jinɑ kɑ ɑ̀ bɑɑru no wom sɛ.
Yesu wɔ tilɑsi no ɑ̀ mɑ gɔrɔ bɛɛnɛ hɑli hɛ yom kulu yeyom lɔkɑci mɑ tɔ. Lɔkɑci ngɑ di Ikpɛ sendi zɑ dom zɑmɑni ngɑ ɑndebi hɑlɑɑlɑ yom mee gɑɑ.
Cimi nɑ Moisi cii i cɛɛ yom sɛ: Kpe wom ŋmɔne Ikpɛ, ɑ̀ kɑɑ ɑndebi fɔ tunɑndi zɑngɑ hɛɛ wom sɛ wom nyɑizei kunɑ. Wom kɑɑ hɑngɑ dɑm ɑ̀ sɛ ndɑ hɛ kulu kɑ ɑ̀ cii wom sɛ.
À kɑɑ tɛ mo bɔrɔ kulu kɑ ɑ̀ si hɑngɑ dɑm ɑndebi di sɛ, ɑ̀ hɑlɑci kpɑrɑkɑtɑkɑ jɑmɑ bindi kunɑ.
Andebi yom kulu mo zɑ Sɑmuɛli gɑɑ ndɑ wɔ kɑ yom kɑɑ ɑ̀ bɑndɑ, ǹ kulu kɑ ǹ sendi, ǹ nɑ jiribi nge yom di bɑɑru deede.
Wom mo, wom yɑ ci ɑndebi yom ize yom ndɑ ɑlikɑwɑli ŋmɔne yom kɑ Ikpɛ tɛ ndɑ i cɛɛ yom. À cii Abulɛmɑ sɛ: Hɑndunyɑ fuu kulu kɑɑ du bɑrikɑ n bɑndɑ fɔ dɔ.
Kɑ Ikpɛ nɑ ngɑ gbeiize Yesu tunɑndi, wom dɔ no ɑ̀ jinɑ kɑ ɑ̀ dɔntɔm. À nɑ ɑ̀ dɔntɔm zɑmɑ ɑ̀ mɑ bɑrikɑ dɑm wom kulu gɑɑ kɑ wom bɔrɔ fɔ fɔ kulu bɛrɛ ɑ̀ mɑ ngɑ gbei lɑlɔ yom nɑm.
Sɑɑ kɑ Piɛɛ ndɑ Yohɑnnɑ go sendi jɑmɑ sɛ, gɑrɑndikɔ yom ndɑ Ikpɛ bɛɛrɑndiyom dɔ bɑtukɔ ndɑ Sɑdusi fɔndɔ bɔrɔ yom kɑɑ ǹ dɔ.
Ǹ kulu lɑɑkɑli tunu ndɑ hɛ kɑ Piɛɛ ndɑ Yohɑnnɑ gɑ jɑmɑ cooɑndi ndɑ, kɑ wɑɑzu bukɔei tunɑndiyom bɔm Yesu mɑɑ gɑɑ.
Ǹ nɑ ǹ dii kɑ dɑm kɑsu kɑlɑ subɑ zɑmɑ wiciri kɑmbu bɑ tɔ.
Ammɑ ǹ bɔrɔ boobo kɑ ǹ mɑɑ sendɑ, ǹ nɑɑne. Cɔfɔ gɑnɑkɔ yom bɑ kɑ tɔntɔnu, zɑngɑ hɑibɔrɔ dubu gu sɑrɑ.
À kɑɑ tɔ kɑ mo bo, Yuifu jinɑ yom ndɑ mɑrgɑ hɑikusu yom ndɑ Moisi fɔndɑ cooɑndikɔ yom nɑ cɛrɛ meigu Yerusɑlɛm kunɑ.
Gɑrɑndikɔ beeri fɔ kɑ ǹ cii ɑ̀ sɛ Hɑnɑnu goono ǹ gɑme. Kɑifɑ ndɑ Yohɑnnɑ ndɑ Alɛsɑndi ndɑ beerem kulu kɑ ǹ gɑ ci gɑrɑndikɔ beeri dimi yom goono ǹ gɑme mo.
Ǹ kɑɑndɑ Piɛɛ ndɑ Yohɑnnɑ kɑ ǹ dɑm ngei bindi. Ǹ go kɑ ǹ hã kɑ cii: Dɑbɑri fɔ dimi gɑɑ wɑlɑ mɑɑ fɔ dimi gɑɑ no wom go kɑ ngɑ di tɛ?
Cɔfɔ Piɛɛ tɔ ndɑ Biyɑ Hɑlɑɑlɑ. À cii ǹ sɛ: Wom ci mɑrgɑ jinɑ yom ndɑ Isirɑilɑ hɑikusu yom.
Hunkunɑ wom go kɑ i hã tɛyom hinno kɑ i tɛ mɔngɔlɔ di sɛ ndɑ zɑngɑ ɑ̀ tɛ kɑ du bɑɑni.
Wom kulu ndɑ Isirɑilɑ jɑmɑ kulu mɑ bei, kɑ Yesu Mɛsiyɑ Nɑzɑrɛtu kɑ wom kɑnji, Ikpɛ nɑ ɑ̀ tunɑndi bukɔei gɑme. À mɑɑ gɑɑ no mɔngɔlɔ wɔ kɑ ɑ̀ gɑ cɛ wom jine du bɑɑni sã sã.
Yesu wɔ yɑ tɛ tondi kɑ wom cinikɔ yom hungu kɑ furu. Ngɑ yɑ ci mimbɑri cire tɑndi sintine.
Kɑlɑ ɑ̀ dɔ hinne nɑ bɔrɔ gɑ du fɑɑbɑ. Mɑɑ fɔ kulu si kpɛɛnɛ bɛɛnɛ cire kɑ Ikpɛ no iburɑdɑm sɛ kɑ ɑ̀ gɑɑ tilɑsi i mɑ du fɑɑbɑ.
Ǹ di Piɛɛ ndɑ Yohɑnnɑ yɑrutɛrɛ. Mɑmɑci nɑ ǹ dii zɑmɑ ǹ bei kɑ ǹ mɑnɑ du cooɑndiyom, ǹ ci tɑlikɑ yom mɑ. Ǹ bei mo kɑ ǹ goono Yesu bɑndɑ dom.
Zɑ kɑ ǹ di mɔngɔlɑ kɑ ɑ̀ du bɑɑni go cɛ ngei jɛrɛ gɑɑ, ǹ mɑnɑ du hɛ fɔ kulu kɑ cii.
Sɑɑ kɑ ǹ nɑ Piɛɛ ndɑ Yohɑnnɑ no mei ǹ mɑ hunu ciiti dumbukɔ mɑrgɑ dɔ, cɔfɔ ǹ sɑwɑrɑ ngei gɑme.
Ǹ cii: Mɛtɛ i mɑ tɛ beerem wɔ sɛ? Cimi no, ɑlɑmu beeri fɔ tɛ ǹ dɔ. À kpɑrɛ mo Yerusɑlɛm bɔrɔ kulu sɛ. Cimi no i si hini kɑ ɑ̀ ze mɑ.
Ammɑ ɑlɑmu bɑɑru wɔ mɑ si see kɑ tɔntɔnu jɑmɑ kunɑ kpɛɛnɛ. À sɛ no i mɑ hungu ǹ sɛ ndɑ moocire, ǹ mɑ si sendi bɑ bɔrɔ fɔ sɛ kpɛɛnɛ Yesu mɑɑ bɔm.
À gɑɑ nɑ, ǹ nɑ ǹ cɛɛ kɑ hungu ǹ sɛ pɑti pɑti ǹ mɑ si sendi wɑlɑ kɑ cooɑndi Yesu mɑɑ gɑɑ.
Ammɑ Piɛɛ ndɑ Yohɑnnɑ tu ǹ sɛ kɑ cii: Wɑ gunɑ wom bine dɔ kɑ cii hɑli ɑ̀ sɑbɑ Ikpɛ dɔ i mɑ wom sendi gɑnɑ, ɑ̀ bisɑ i mɑ mɑɑ Ikpɛ sɛ.
I si hini kɑ zɑm kɑ sendi hɛ kɑ i di ndɑ hɛ kɑ i mɑɑ bɔm.
Ammɑ ǹ hungu Piɛɛ ndɑ Yohɑnnɑ sɛ ndɑ moocire kpɛɛnɛ. À bɑndɑ ǹ nɑ ǹ tɑm. Ǹ mɑnɑ hini kɑ ǹ tɑɑbɑndi jɑmɑ sɑbu sɛ zɑ kɑ bɔrɔ kulu go kɑ Ikpɛ bɛɛrɑndi ndɑ hɛ kɑ ɑ̀ tɛ.
Bɔrɔ di kɑ ɑ̀ bɔm bɑɑni ɑlɑmu wɔ tɛ, ɑ̀ zeene tɔ zɑngɑ jiiri weitɑɑci.
Sɑɑ kɑ ǹ nɑ ǹ tɑm, Piɛɛ ndɑ Yohɑnnɑ kpei gɑnɑkɔ yom dɔ kɑ deede hɛ kulu kɑ gɑrɑndikɔ jinɑ yom ndɑ mɑrgɑ hɑikusu yom cii ǹ sɛ.
Sɑɑ kɑ ǹ mɑɑ ǹ sɛ, cɔfɔ ǹ kulu sɑbɑ kɑ jinde zɑɑ mefɔ Ikpɛ sɛ. Ǹ cii: Kpe, n ci Ikpɛ kɑ ɑ̀ nɑ bɛɛnɛ ndɑ gɑndɑ tɑkɑ kɑ tɛku tɛ ndɑ hɛ kulu kɑ ɑ̀ goono ǹ kunɑ.
N sendi n gbeiize Dɑfidi mee gɑɑ kɑ cii: Ifɔ sɛ dimi cindei go hɔllɔ? Ifɔ sɛ hɑndunyɑ jɑmɑ go lɑsɑbu kɔnu kɔnu yom tɛ?
Hɑndunyɑ gɑndɑkpɛ yom tunu mefɔ. Hinikpɛ yom mo go diibi kuru tɛ. Ǹ go gɑɑbɑ ndɑ Kpe ndɑ ɑ̀ ŋmɔne Mɛsiyɑ.
Yɑ no Hirodu ndɑ Pilɑtu Pɔnse mo nɑ diibi tɛ ndɑ dimi cindei ndɑ Isirɑilɑ lɑɑbu jɑmɑ. Ǹ go gɑɑbɑ ndɑ n Gbeiize hɑlɑɑlɑ Yesu kɑ n dɑm Mɛsiyɑ.
Ǹ mɑ du kɑ tɛ hɛ kulu kɑ n kɑmbɛ ndɑ n miilɑ jinɑ kɑ jisi.
Ammɑ mɑɑsɑ Kpe, gunɑ sendi yom kɑ ǹ cii ndɑ moocire. N mɑ n tɑm yom no gɑɑbi ǹ mɑ n sendi bɑɑru no ndɑ yɑrutɛrɛ.
N mɑ n kɑmbɛ sɛllɛ bɑɑni noyom mɑ tɛ ndɑ ɑlɑmu yom ndɑ mɑmɑci yom n Gbeiize hɑlɑɑlɑ Yesu mɑɑ gɑɑ.
Kɑ ǹ nɑ ɑduwɑ tɛ kɑ beeni, nungu kɑ ǹ meigu di zinji. Ǹ kulu tɔ ndɑ Biyɑ Hɑlɑɑlɑ. Cɔfɔ ǹ go kɑ Ikpɛ Sendi cii mo ndɑ yɑrutɛrɛ.
Bɔrɔ boobo kɑ ǹ nɑɑne, ǹ kulu tɛ bine fɔ ndɑ hundi fɔ. Bɑ bɔrɔ fɔ si cii hɑibɑrikɑ yom di ngɑ ŋmɔne yom no. Ammɑ hɛ yom kulu kɑ ǹ goono ǹ sɛ, ǹ kulu ŋmɔne yom no ǹ cɛrɛ gɑme.
Diyɑ yom kɑɑndɑ sɛdɑ ndɑ dɑbɑri bɑmbɑtɑ Kpe Yesu tunɑndiyom bukɔei gɑme bɔm. Cɔfɔ gomini bɑmbɑtɑ zumbu ǹ kulu bɔm.
Ǹ kunɑ bɑ bɔrɔ fɔ mɑnɑ zɑm hɛ fɔ zɑmɑ beerem kɑ ǹ gundɑ fɑri yom wɑlɑ fuu yom nɑ ǹ neerɑ kɑ kpeindɑ nooru jɑmɑ dɔ.
Ǹ nɑ nooru di jisi diyɑ yom jine ko fɑrisi bɔrɔ fɔ kulu sɛ ndɑ zɑngɑ bɔrɔ fɔ fɔ kulu bɑnji goono ndɑ.
Bɔrɔ fɔ goono kɑ ɑ̀ mɑɑ no Yose. Diyɑ yom nɑ ɑ̀ no mɑɑdɛcɛ Bɑɑnɑbɑ kɑ ɑ̀ feeriji yɑ ci Yɑmɑrɑndiyom Ize. Ngɑ yɑ ci Lefi bɔrɔ kɑ ɑ̀ hunu zɑ Kuburu hɔndɛ tɑɑsi.
À nɑ ngɑ fɑri kɑ ɑ̀ gundɑ neerɑ. À kpeindɑ nooru di kɑ jisi diyɑ yom jine.
Bɔrɔ fɔ goono kɑ ɑ̀ mɑɑ Anɑni. Ngɑ ndɑ ngɑ wɛndɛ Sɑfiɑ nɑ gɑndɑ fɔ neerɑ.
À nɑ noorɑ jɛrɛ fɔ jɛ kɑ kpeindɑ cindɑ kɑ ɑ̀ jisi diyɑ yom jine. À wɛndɛ bei.
Ammɑ Piɛɛ cii ɑ̀ sɛ: Anɑni, ifɔ sɛ no Setɑm nɑ n bine tɔnɑndi yɑ wɔ dimi? N nɑ tɑngɑri tɛ Biyɑ Hɑlɑɑlɑ sɛ fɑ kɑ n nɑ n gɑndɑ neerɑ kɑ ɑ̀ noorɑ jɛrɛ fɔ jɛ. À nɑ ci cimi no bɑ?
Zɑ n mɑnɑ ɑ̀ neerɑ, ɑ̀ nɑ ci n ŋmɔne no? Mɑɑsɑ kɑ n nɑ ɑ̀ neerɑ, noorɑ n ŋmɔne no. À nɑ ci cimi no bɑ? Mɛtɛ n tɛ kɑ miilɑ wɔ dimi dɑm n bine kunɑ? À mɑnɑ ci beerem sɛ no n nɑ tɑngɑri tɛ ɑmmɑ Ikpɛ sɛ.
Kɑ Anɑni mɑɑ sendi nge yom di, ɑ̀ kɑm kɑ bu. Hɑmburu bɑmbɑtɑ nɑ mɑɑkɔ yom kulu dii.
Cɔfɔ hɑiwɑsu yom tunu kɑ ɑ̀ dɑm cɛsɛnjɛ kunɑ. Ǹ nɑ ɑ̀ zɑɑ kɑ kpei fiji.
Zɑngɑ guuru hinzɑ bisɑ, ɑ̀ gɑɑ no ɑ̀ wɛndɑ kɑɑ hurɑ. À mɑnɑ bei hɛ kulu kɑ ɑ̀ tɛ.
Piɛɛ sendi ɑ̀ sɛ kɑ cii: N mɑ cii ɑ sɛ, nooru wɔne sɑrɑ no wom nɑ gɑndɑ neerɑ? À tu kɑ cii: Mm, nooru yɑ di sɑrɑ nɑ.
Piɛɛ bine cii ɑ̀ sɛ: Mɛtɛ wom tɛ kɑ mɑɑ cɛrɛ sɛ kɑ Ikpɛ Biyɑ sui? Gunɑ, beerem kɑ ǹ nɑ n kunye fiji, ngei no fuu mee yɑ. Ǹ kɑɑ kɑ n zɑɑ.
Mefɔ mefɔ, Sɑfiɑ mo kɑm Piɛɛ jine kɑ bu. Hɑiwɑsu yom huro kɑ gɑru ɑ̀ bu. Ǹ nɑ ɑ̀ zɑɑ kɑ kpei fiji ɑ̀ kunye jɛrɛ gɑɑ.
Hɑmburu bɑmbɑtɑ nɑ Mɛsiyɑ mɑrgɑ bɔrɔ kulu dii ndɑ beerem kulu kɑ ǹ go mɑɑ bɑɑru ngɑ di.
Alɑmu boobo ndɑ mɑmɑci boobo go tɛ jɑmɑ bindi kunɑ diyɑ yom kɑmbɛ yom gɑɑ. Ǹ kulu goono mefɔ tɑfɑɑ fɔ cire, tɑfɑɑ kɑ ǹ cii ɑ̀ sɛ Sɑlomɔ tɑfɑɑ.
Ammɑ bɔrɔ cindei kunɑ, bɑ bɔrɔ fɔ mɑnɑ tu ngɑ mɑ meigu ndei. Ndɑ ɑ̀ kulu jɑmɑ go kɑ ǹ bɛɛrɑndi kɑlɑ kɑlɑ.
Beerem kɑ ǹ go nɑɑne Kpe gɑɑ, hɑibɔrɔ ndɑ weibɔrɔ, ǹ go tɔntɔnu ndɑ bɑyom.
Ǹ kpeindɑ zɛnjɛkom yom kɑ ǹ jisi dɑɑri ndɑ tɛnjɛrɛ yom bɔm dɛbɛ yom gɑɑ. Ǹ nɑ ngɑ di tɛ domi sɑɑ kɑ Piɛɛ kɑɑ kɑ bisɑ, ɑ̀ biyɑ mɑ du kɑ zumbu ǹ kunɑ ɑfɔ yom bɔm.
Bɔrɔ boobo hunu kpɑɑrɑ yom kɑ ǹ goono Yerusɑlɛm hundɑntɛ. Ǹ kɑɑndɑ zɛnjɛkom yom ndɑ beerem kɑ hɔllɛ yom go kɑ ǹ tɑɑbɑndi. Ǹ kulu mɑ du bɑɑni.
À gɑɑ no gɑrɑndikɔ beeri di tunu ndɑ bɔrɔ kulu kɑ ɑ̀ goono ɑ̀ bɑndɑ, wɑtom Sɑdusi fɔndɔ bɔrɔ yom. Ǹ tɔ ndɑ cɛnsɛ.
Ǹ nɑ diyɑ yom dii kɑ ǹ dɑm kɑsu.
Ammɑ Kpe dɔntɔneize fɔ mo kɑɑ ciini kɑ kɑsu di mee yom feeri kɑ ǹ kɑɑ tɛrɛ.
À cii ǹ sɛ: Wɑ kpei cɛ Ikpɛ bɛɛrɑndiyom dɔ kɑ sendi yom kulu kɑ ǹ goono kɑ simbɑ hundi wɔ bɔm bɑɑru no jɑmɑ sɛ.
Kɑ ǹ mɑɑ ngɑ di, susubɑ zɑ ndɑ hine ǹ huro Ikpɛ bɛɛrɑndiyom dɔ kɑ cooɑndi. Ammɑ gɑrɑndikɔ beerɑ mɑ kɑɑ ndɑ beerem kɑ ǹ goono ɑ̀ dɔ. Ǹ nɑ Yuifu yom ciiti dumbukɔ yom cɛɛ ndɑ Isirɑilɑ jɑmɑ hɑikusu yom kulu. Ǹ nɑ beerem dɑm ǹ mɑ kpei kɑsu di kunɑ kɑ kɑɑndɑ diyɑ yom di.
Dogɑri yom kpei, ɑmmɑ ǹ mɑnɑ ǹ gɑru kɑsuɑ kunɑ. Ǹ bɛrɛ kɑ ye kɑ kɑɑndɑ bɑɑru.
Ǹ cii: Cimi nɑ i nɑ kɑsuɑ gɑru dɑɑbɑntɛ mɑm mɑm mɑm. Bɑtukɔ yom mɑ gɑ cɛ ɑ̀ mee yom gɑɑ. Kɑ i nɑ ǹ feeri i mɑnɑ di bɔrɔ fɔ kulu kɑsu kunɑ.
Kɑ gɑrɑndikɔ beerɑ ndɑ Ikpɛ bɛɛrɑndiyom dɔ bɑtukɔ ndɑ gɑrɑndikɔ jinɑ yom mɑɑ bɑɑru di, ǹ mɑnɑ bei lɑsɑbu kɑ ngei mɑ tɛ diyɑ yom di bɔm ndɑ nungu kɑ sendɑ kpei cɛ.
Bɔrɔ fɔ kɑɑ cii ǹ sɛ: Gunɑ, beerem di kɑ wom dɑm kɑsu, ǹ gɑ cɛ Ikpɛ bɛɛrɑndiyom dɔ kɑ jɑmɑ cooɑndi.
Cɔfɔ bɑtukɔɑ ndɑ dogɑri yom kpei kɑɑndei mɔsɔ mɔsɔ zɑmɑ ǹ gɑ hɑmburu hɑnibɑ jɑmɑ gɑ ǹ cetu.
Sɑɑ kɑ ǹ kɑɑndei, ǹ nɑ ǹ dɑm mɑrgɑ ciiti dumbukɔ yom jine. Gɑrɑndikɔ beerɑ nɑ ǹ hã kɑ cii:
I nɑ wom no mei pɑti pɑti wom mɑ si cooɑndi mɑɑ wɔ bɔm. À nɑ ci cimi nɑ bɑ? Gunɑ, wom nɑ Yerusɑlɛm tɔnɑndi ndɑ wom cɛbɛ yom. Wom go bɑɑ mo wom mɑ bɔrɔ di kuri dɛcɛ i bɔm.
Piɛɛ ndɑ diyɑ cindei tu kɑ cii: Tilɑsi i mɑ Ikpɛ gɑnɑ ɑ̀ bisɑ, i mɑ iburɑdɑm sendi gɑnɑ.
I cɛɛ yom ŋmɔne Ikpɛ nɑ Yesu tunɑndi, wɔ kɑ wom kɑnji kɑ wi tuuri gɑɑ.
Ikpɛ nɑ Yesu wɔ bɛɛrɑndi ngɑ kɑmbɛŋmɑɑ gɑɑ ɑ̀ mɑ ci Hinikpɛ ndɑ Fɑɑbɑkɔ. Ikpɛ nɑ ɑ̀ tɛ nɑ zɑmɑ Isirɑilɑ ize yom mɑ tuubi kɑ du yɑɑfɑyom ngei dulum yom gɑɑ.
I go ci hɛ nge yom di sɛdɑ yom. Biyɑ Hɑlɑɑlɑ kɑ Ikpɛ no wɔ kɑ yom go kɑ ɑ̀ gɑnɑ sɛ, ngɑ mo yɑ ci sɛdɑ.
Kɑ jɑmɑ mɑɑ sendi nge yom di ǹ binei futu. Ǹ sɑwɑrɑ mo ngei mɑ Piɛɛ ndɑ Yohɑnnɑ wi.
Ammɑ Fɑrisi fɔndɔ bɔrɔ fɔ goono Yuifu yom ciiti dumbukɔ yom bindi kɑ ɑ̀ mɑɑ Gɑmɑli. Moisi fɔndɑ cooɑndikɔ no kɑ ɑ̀ gundɑ bɛɛrɛ jɑmɑ kulu dɔ. À tunu kɑ cɛ ǹ jine kɑ mei no ǹ mɑ diyɑ yom kɑɑ tɛrɛ bɑndɑ fɔ.
À cii jɑmɑ di sɛ: Isirɑilɑ hɑibɔrɔ yom, wom mɑ lɑɑkɑli ndɑ hɛ kɑ wom bɑ tɛ kɑ simbɑ ndɑ beerem wɔ.
Zɑ hɑnu nge yom di mɑnɑ kɑɑ bɔrɔ fɔ kɑ ɑ̀ mɑɑ Tɛudɑ tunu. À nɑ ngɑ bɔm jisi hɛ fɔ. À bɑndɑ no zɑngɑ bɔrɔ zɑngu tɑɑci meigu kɑ ɑ̀ gɑnɑ. Ǹ nɑ ɑ̀ wi. Beerem kɑ ǹ nɑ ɑ̀ gɑnɑ ǹ nɑ ǹ kulu gɑɑrɛ. Ǹ gbei tɛ kɔnu mo.
Tɛudɑ bɑndɑ, Gɑlile bɔrɔ fɔ mo kɑ ɑ̀ mɑɑ Yudɑ tunu kɑbukɑbu lɔkɑci wɑtɛ. À nɑ bɔrɔ boobo cendi ngɑ bɑndɑ. Ngɑ mo hɑlɑci. Beerem mo kɑ ǹ nɑ ɑ̀ gɑnɑ mo ǹ kulu seesee.
Ammɑ mɑɑsɑ ɑ go cii wom sɛ, wom mɑ sɑɑle kɑɑ beerem wɔ gɑɑ kɑ ǹ nɑm ǹ mɑ kpei. De gɑnɑyom wɔ wɑlɑ gbei wɔ go hunu iburɑdɑm yom dɔ, ɑ̀ kɑɑ beeni.
Ammɑ de zɑ Ikpɛ dɔ no ɑ̀ go hunu, wom si hini kɑ ɑ̀ beenɑndi. Wɑ lɑɑkɑli wom mɑ si gɑɑbɑ ndɑ Ikpɛ.
Yuifu yom ciiti dumbukɔ yom nɑ ɑ̀ sendɑ tu. Ǹ nɑ diyɑ yom cɛɛ kɑ ǹ sɔtɛ. À bɑndɑ ǹ nɑ diyɑ yom no mei ǹ mɑ si sendi Yesu mɑɑ gɑɑ. Cɔfɔ ǹ nɑ ǹ tɑm.
Diyɑ yom bine nɑ ngei bɔm cendi kɑ gɑnɑ ciiti dumbukɔ yom mɑrgɑ jine. Ǹ go fɑihã ndɑ kɑ Ikpɛ nɑ ǹ lɑsɑbu ǹ tɔ cɛnɑndiyom Yesu mɑɑ sɑbu sɛ.
Hɑnu kulu Ikpɛ bɛɛrɑndiyom dɔ ndɑ fuu yom kulu kunɑ, ǹ mɑnɑ cooɑndiyom nɑm ndɑ Bɑɑru Hinno wɑɑzu tɛyom kɑ cii Yesu yɑ ci Mɛsiyɑ.
Jiribi nge yom di no coobɑɑbɑize yom go bɑ kɑ tɔntɔnu. Ammɑ Yuifu yom kɑ ǹ go Gɑrɛku cinɛ sendi go gunu wɔ kɑ yom go Ebulu cinɛ sendi gɑɑ. Ǹ go gunu no zɑmɑ Ebulu cinɛ sendikɔ yom nɑ sɑɑle kɑɑ ǹ sokoni yom gɑɑ fɑrisime fɔ kunɑ kɑ ǹ cini tɛ hɑnu kulu.
Iwei cindi hinkɑ di nɑ coobɑɑbɑize yom kulu cɛɛ kɑ cii ǹ sɛ: À mɑnɑ himɑ i mɑ Ikpɛ sendɑ nɑm kɑ kpei ŋmɑɑri fɑrisi.
À sɛ no nyɑizei, wom mɑ gunɑ wom kunɑ bɔrɔ iye kɑ ǹ gundɑ sɛdɑ hinno kɑ ǹ tɔ ndɑ Biyɑ Hɑlɑɑlɑ ndɑ hɑikusutɛrɛ. Wom mɑ ǹ suubɑ domi i mɑ du kɑ ǹ dɑm ŋmɑɑrɑ fɑrisiyom.
Ammɑ i mo sɑɑle dɑm ɑduwɑ tɛyom ndɑ Ikpɛ Sendɑ ŋmɔne gbei gɑɑ.
Sendi ngɑ di kɑɑni jɑmɑ kulu sɛ. Ǹ nɑ Tifɑnu suubɑ. Tifɑnu wɔ tɔ ndɑ nɑɑne ndɑ Biyɑ Hɑlɑɑlɑ. Yɑ no ǹ nɑ Filipu ndɑ Poloko ndɑ Nikɑno ndɑ Timo ndɑ Pɑmenɑ ndɑ Nikolɑ, Antiɔku wɑngɑrɑ bɔrɔ kɑ ɑ̀ bɛrɛ kɑ Yuifu yom fɔndɔ gɑnɑ suubɑ.
Ǹ nɑ ǹ cɛɑndi diyɑ yom jine. Kɑ diyɑ yom nɑ ɑduwɑ tɛ kɑ beeni, ǹ nɑ ngei kɑmbɛ dɛcɛ ǹ bɔm gbei di sɛ.
Ikpɛ Sendɑ mɑ go kɑru kɑ see nungu kulu ndɑ bɑyom. Coobɑɑbɑize yom mo bɑ kɑ tɔntɔnu bututu Yerusɑlɛm wɑngɑrɑ kunɑ. Yuifu yom gɑrɑndikɔ boobo mo nɑ nɑɑne fɔndɑ gɑnɑ.
Tifɑnu wɔ tɔ ndɑ nɑɑne ndɑ dɑbɑri. À nɑ mɑmɑci ndɑ ɑlɑmu bɑmbɑtɑ yom tɛ beerem gɑme.
Ammɑ bɔrɔ fɔ yom tunu kɑ ǹ cii ǹ sɛ Bɔrɔcini Yuifu yom mɑrgɑ kunɑ, Sileni bɔrɔ yom no ndɑ Alɛsɑndiɑ bɔrɔ yom. Cilici lɑɑbu Yuifu yom mo ndɑ Azi ŋmɔne yom goono ǹ gɑme. Ǹ kulu tunu kɑ kɑkɔ ndɑ Tifɑnu.
Ammɑ ǹ mɑnɑ hini kɑ ɑ̀ zeeri zɑmɑ ɑ̀ go sendi ndɑ hɑikusutɛrɛ kɑ Biyɑ Hɑlɑɑlɑ go kɑ ɑ̀ no.
À gɑɑ no, ǹ nɑ bɔrɔ fɔ yom bɑnɑ ǹ mɑ sendi wɔne cii: I mɑɑ Tifɑnu wɔ nɑ Moisi ndɑ Ikpɛ sendi yɑmu kɑ ǹ cɛnɑndi.
Ǹ nɑ jɑmɑ di ndɑ mɑrgɑ hɑikusu yom ndɑ Moisi fɔndɑ cooɑndikɔ yom zukum hɑli ǹ kɑm Tifɑnu bɔm. Ǹ nɑ ɑ̀ dii kɑ kpeindɑɑ̀ mɑrgɑ ciiti dumbukɔ yom dɔ.
Ǹ kɑɑndɑ tɑngɑri sɛdɑ yom kɑ cii: Bɔrɔ di si cɛ ndɑ Nungu Hɑlɑɑlɑ wɔ ndɑ Moisi fɔndɑ sendi yɑmu kɑ ǹ cɛnɑndi.
I mɑɑ ɑ̀ cii Yesu Nɑzɑrɛtu di kɑɑ Nungu wɔ zeeri. Alɑɑdɑ yom mo kɑ Moisi nɑ i no ɑ̀ gɑ ǹ bɑrime.
Beerem kɑ ǹ go gɔrɔ mɑrgɑ ciiti dumbukɔ yom dɔ, ǹ kulu go moo sinji Tifɑnu gɑɑ. Tifɑnu moodumɑ himɑ ǹ sɛ zɑngɑ Ikpɛ dɔntɔneize moodumɑ.
Yuifu yom gɑrɑndikɔ beerɑ cii: Yɑ no hɛ yom bɑrɑ?
Tifɑnu tu kɑ cii: Nyɑize hɑibɔrɔ yom ndɑ bɑɑbɑ yom, wɑ hɑngɑ dɑm kɑ mɑɑ ɑ sɛ. Ikpɛ deizɑkpɛ hunutɛrɛ i cɛɛ Abulɛmɑ sɛ sɑɑ kɑ ɑ̀ goono Mesopotɑmi lɑɑbu hɑli ɑ̀ kpei gɔrɔ Hɑrɑm lɑɑbu.
Ikpɛ cii ɑ̀ sɛ: Hunu n lɑɑbu kunɑ ndɑ n dimi kunɑ. N mɑ kpei lɑɑbu fɔ kɑ ɑ gɑ n cɛbɛ kunɑ.
Abulɛmɑ bine hunu Kɑlɛdɑncei lɑɑbu kɑ kpei gɔrɔ Hɑrɑm lɑɑbu. Nungu di no ɑ̀ bɑɑbɑ bu. À bɑndɑ Ikpɛ kpeindɑ Abulɛmɑ lɑɑbu kɑ ɑ̀ kunɑ wom gɑ gɔrɔ hɑli mɑɑsɑ.
Ikpɛ mɑnɑ ɑ̀ nɑ gɑndɑ hɛ fɔ kulu ɑ̀ mɑ tubu, bɑ cee dɛcɛyom dɔ sɑrɑ. Ammɑ Ikpɛ nɑ ɑlikɑwɑli tɛ ɑ̀ sɛ kɑ cii ngɑ gɑ ɑ̀ no lɑɑbu ɑ̀ mɑ ci ɑ̀ ŋmɔne ndɑ ɑ̀ bɑndɑ yom ŋmɔne mo. Sɑɑ ngɑ di Abulɛmɑ sindɑ koo jinɑ.
Yɑ no Ikpɛ sendi kɑ cii: À bɑndɑ yom kɑɑ yotɛrɛ tɛ lɑɑbu ŋmɑni fɔ kunɑ. Ǹ gɑ ǹ tɛ tɑm yom kɑ ǹ tɑɑbɑndi jiiri zɑngu tɑɑci.
Dimi kɑ ɑ̀ dɔ ǹ nɑ ǹ tɛ tɑm yom, hɛɛ yɑ gɑ ɑ̀ ciiti. Ngɑ di bɑndɑ, Abulɛmɑ bɑndɑ yom kɑɑ hunu kɑ tɑmtɛrɛ ɑ sɛ nungu wɔ kunɑ.
Ikpɛ nɑ Abulɛmɑ no ɑlikɑwɑli kɑ ɑ̀ gɑɑ bɑngudɑmyom ci sɛdɑ. Yɑ no kɑ Abulɛmɑ nɑ Isɑɑkɑ hɛi ɑ̀ nɑ ɑ̀ dɑmbɑngu jiribi ɑhɑkuɑntɛ hine. Isɑɑkɑ mo nɑ Yɑkɔfu hɛi kɑ ɑ̀ dɑmbɑngu. Yɑkɔfu mɑ nɑ cɛɛ wei cindi hinkɑ hɛi kɑ ǹ dɑmbɑngu.
Cɛɛ yom di cɛnsɛ ndɑ Yosɛfu. Cɔfɔ ǹ nɑ ɑ̀ neerɑ bɔrɔ fɔ yom sɛ ǹ mɑ kpeindɑɑ̀ Eziputu lɑɑbu. Ammɑ Ikpɛ goono ɑ̀ bɑndɑ.
Ikpɛ nɑ ɑ̀ kɑɑ ɑ̀ tɑɑbi kulu kunɑ kɑ ɑ̀ nɑ gɑɑkuri ndɑ hɑikusutɛrɛ Fɑrɑɔ jine kɑ ɑ̀ ci Eziputu gɑndɑkpɛ. Fɑrɑɔ mɑ nɑ ɑ̀ tɛ Eziputu lɑɑbu ndɑ ngɑ fuu kulu gɑɑbikoni.
Ammɑ hɛrɛɛ fɔ tɛ Eziputu lɑɑbu ndɑ Kɑnɑnɑ lɑɑbu kulu kunɑ kɑ tɛ kɑnkɑmi bɑmbɑtɑ. I cɛɛ yom mɑnɑ du hɛ fɔ kulu kɑ ŋmɑɑ.
Ammɑ sɑɑ kɑ Yɑkɔfu mɑɑ mɔsɔngu goono Eziputu lɑɑbu, ɑ̀ nɑ i cɛɛ yom dɔntɔm sintine.
Ce hinkɑntɛ Yosɛfu nɑ ngɑ bɔm kɑɑtɛrɛ ngɑ bɛɛrɛ yom ndɑ ngɑ cɛɛnɛ sɛ. Fɑrɑɔ mo du kɑ Yosɛfu fuuize yom bei.
Yosɛfu bine nɑ nyɑizei dɑm ǹ mɑ kpei kɑ ngɑ bɑɑbɑ Yɑkɔfu cɛɛ ndɑ ngɑ fuuize yom kulu. Ǹ tɔ zɑngɑ bɔrɔ weiye cindi gu.
Yɑkɔfu mo kpei Eziputu lɑɑbu, nodi ɑ̀ bu. Yɑ no i cɛɛ yom mo.
Ǹ kɑɑndɑ ǹ bukɔ yom Sɑcimɑ kpɑɑrɑ kɑ ǹ fiji, nungu fɔ kɑ Abulɛmɑ dei ndɑ ɑnzɛrɛfu Hɑmoru koo yom dɔ Sɑcimɑ kunɑ.
Alikɑwɑli kɑ Ikpɛ tɛ ndɑ Abulɛmɑ ɑ̀ tɔnɑndiyom lɔkɑci mɑɑni. Sɑɑ ngɑ di jɑmɑ mo go tɔntɔnu Eziputu lɑɑbu kɑ hɛi kɑ cɛrɛ hɛi.
Kɑlɑ ɑ̀ kɑɑ tɔ gɑndɑkpɛ fɔ tunu kɑ ɑ̀ si Yosɛfu bei.
Gɑndɑkpɛ wɔ yɑ nɑ i dimi yom zɑmbɑ kɑ i cɛɛ yom guruguzɑndi. À nɑ ǹ tilɑsi ǹ mɑ ngei koo yom furu kɑ nɑm ǹ mɑ bu.
Lɔkɑci ngɑ di no, ǹ nɑ Moisi hɛi. Koo di boori Ikpɛ jine kɑlɑ kɑlɑ. Ǹ nɑ ɑ̀ ŋmɑɑrɑndi hɑndu hinzɑ ɑ̀ bɑɑbɑ fuu kunɑ.
Sɑɑ kɑ ǹ nɑ ɑ̀ furu, Fɑrɑɔ koo hundiyo nɑ ɑ̀ zɑɑ. À nɑ ɑ̀ biiri zɑngɑ ngɑ bumbum koo.
Ǹ nɑ Moisi dendenɑndi Eziputu lɑɑbu beire kulu. À gundɑ dɑbɑri ɑ̀ sendi yom dɔ ndɑ ɑ̀ tɛyom dɔ.
Sɑɑ kɑ Moisi gundɑ jiiri weitɑɑci ɑ̀ miilɑ ngɑ bine kunɑ ngɑ mɑ kpei kɑ ngɑ nyɑize yom kɑ ǹ ci Isirɑilɑ ize yom kunfɑ.
A di Isirɑilɑ ize fɔ kɑ ǹ go kɑ ɑ̀ lɑlɑce. À huro kɑ fɑɑsɑ ngɑ nyɑizɑ kɑ ǹ go lɑlɑce sɛ. À nɑ Eziputɑncɛ di kɑru kɑ wi.
À tɑmmɑ ngɑ nyɑize yom fɑhɑm kɑ Ikpɛ kɑɑ fɑɑbɑ tɛ ǹ sɛ no ndɑ ngɑ kɑmbɛ. Ammɑ ǹ mɑnɑ fɑhɑm.
Hɑnu kɑ ɑ̀ dɛcɛ, ɑ̀ gɑru Isirɑilɑ bɔrɔ fɔ yom gɑ zogu. À wetere ngɑ mɑ ǹ sɑsɑbɑndi. À cii ǹ sɛ: Hɑibɔrɔ yom, wom bɑrɑ no nyɑize yom. Ifɔ sɛ wom go kɑ ilɑlɔ tɛ cɛrɛ sɛ?
Ammɑ bɔrɔ kɑ ɑ̀ go kɑ ilɑlɔ tɛ ngɑ kpɑɑsi di sɛ, ɑ̀ nɑ Moisi fum. À cii: Mee yɑ nɑ n dɑm hinikpɛ ndɑ ciitikɔ i sɛ?
N gɑ bɑɑ n mɑ ɑ wi zɑngɑ n nɑ Eziputu bɔrɔ di wi bii nɑ?
Moisi bine zuuru sendi ngɑ di sɑbu sɛ. À kpei yotɛrɛ ko gɔrɔ Midiɑ lɑɑbu, nungu kɑ ɑ̀ nɑ koo hɑibɔrɔ hinkɑ hɛi.
Sɑɑ kɑ jiiri weitɑɑci bisɑ, Ikpɛ dɔntɔneize fɔ hunu ɑ̀ sɛ Sinɑi tɑndi kuku dɔ gɑnji kunɑ. À hunu ɑ̀ sɛ kubu fɔ kɑ ɑ̀ go dii bɛllɛ kunɑ.
Kɑ Moisi di ɑ̀, ɑ̀ mɑmɑci ndɑ hɛ kɑ ɑ̀ gɑ di. À go mɑɑni kɑ gunɑ. Cɔfɔ ɑ̀ mɑɑ Kpe jinde kɑ ɑ̀ go cii:
Hɛɛ yɑ ci n cɛɛ yom ŋmɔne Ikpɛ, Abulɛmɑ ŋmɔne Ikpɛ, Isɑɑkɑ ŋmɔne Ikpɛ, Yɑkɔfu ŋmɔne Ikpɛ. Cɔfɔ Moisi gɑ gɑsi. À mɑnɑ tu kɑ gunɑ kpɛɛnɛ.
Kpe cii ɑ̀ sɛ: N mɑ n tɑɑmu yom kɑɑ n cee yom gɑɑ zɑmɑ nungu kɑ ɑ̀ bɔm n gɑ cɛ wɔ gɑndɑ hɑlɑɑlɑ no.
Cimi no ɑ di kɑnkɑmi kɑ ɑ jɑmɑ du Eziputu lɑɑbu. A mɑɑ ǹ dureyom mɑ. A kɑɑ zumbu yɑ ǹ fɑɑbɑ sɛ. Mɑɑsɑ n mɑ kpei. A gɑ n dɔntɔm Eziputu lɑɑbu.
Ammɑ jɑmɑ hungu Moisi sɛ. Ǹ cii ɑ̀ sɛ: Mee yɑ nɑ n dɑm hinikpɛ ndɑ ciitikɔ? Ngɑ nɑ Ikpɛ dɔntɔm zɑngɑ kpe ndɑ fɑɑbɑkɔ Ikpɛ dɔntɔneize kɑmbɛ dɔ kɑ ɑ̀ hunutɛrɛ ɑ̀ sɛ kubɑ kunɑ.
Moisi yɑ nɑ ǹ kɑɑ Eziputu lɑɑbu. À nɑ mɑmɑci yom ndɑ ɑlɑmu yom tɛ Eziputu lɑɑbu kunɑ ndɑ Tɛku Ciire kunɑ ndɑ gɑnji kunɑ hɑli jiiri weitɑɑci.
Ngɑ yɑ ci Moisi di kɑ ɑ̀ cii Isirɑilɑ ize yom sɛ: Kpe, wom ŋmɔne Ikpɛ kɑɑ ɑndebi fɔ tunɑndi zɑngɑ hɛɛ wom sɛ wom nyɑizei kunɑ. Wom kɑɑ hɑngɑ dɑm ɑ̀ sɛ.
Ngɑ yɑ ci Moisi di kɑ ɑ̀ goono Isirɑilɑ mɑrgɑ kunɑ gɑnji kunɑ i cɛɛ yom bɑndɑ sɑɑ kɑ Ikpɛ dɔntɔneize sendi ɑ̀ sɛ zɑ tondi kuku bɔm kɑ ǹ cii ɑ̀ sɛ Sinɑi. Ikpɛ meecine hundikoni yom no ɑ̀ du kɑ no i sɛ.
Ammɑ i cɛɛ yom si bɑɑ ngei mɑ bɔm yeti gɑndɑ Moisi sɛ ɑmmɑ ǹ go hunguɑ̀. Ǹ go kɑ ngei bine yeti Eziputu lɑɑbu hɛrɛ.
Ǹ cii Aɑrɔ sɛ: N mɑ tooru yom tɛ i sɛ kɑ ǹ mo dirɑ i jine. N mɑ ngɑ di tɛ zɑmɑ Moisi wɔ kɑ ɑ̀ nɑ i kɑɑ Eziputu lɑɑbu, i mɑnɑ bei hɛ kɑ du ɑ̀.
Jiribi nge yom di no ǹ nɑ tooru fɔ tɛ zɑngɑ hɑuize kɑ gɑrɑndi tɛ ɑ̀ gɑɑ. Ǹ fɑihã ndɑ ngei kɑmbɛ gbei.
Ammɑ Ikpɛ bɛrɛ kɑ ǹ nɑm ǹ mɑ bɛɛnɛ hɛ yom bɛɛrɑndi zɑngɑ ɑndebi yom nɑ ɑ̀ hɑntum ngei tirɑ kunɑ. Ǹ cii: E Isirɑilɑ dimi, wom mɑnɑ gɑrɑndi yom tɛ ɑ sɛ bɑ ndɑ memunu yom ndɑ sɑɑrɑ yom hɑli jiiri weitɑɑci gɑnji kunɑ. À nɑ ci cimi no bɑ?
Wom nɑ tooru fɔ kɑ ǹ cii ɑ̀ sɛ Molokɑ kuuru bukɑ zɑɑ ndɑ tooru fɔ zɑngɑ hɑndɑriyɑize kɑ ǹ cii ɑ̀ sɛ Lɑmifɑ. Wom nɑ ǹ himɑndiyom tɛ zɑmɑ wom mɑ sɔmbu ǹ sɛ. Ngɑ di sɛ nɑ, ɑ kɑɑ wom zɑɑ kɑ kpeindɑ wom hɑli Bɑbiloni lɑɑbu sɛ yɑ hɛrɛ.
Gɑnji di kunɑ no i cɛɛ yom gundɑ kuuru bukɑ fɔ kɑ ɑ̀ ci sɛdɑ. Ǹ nɑ ɑ̀ tɛ zɑngɑ Ikpɛ nɑ mei no Moisi sɛ. À cii ɑ̀ sɛ ɑ̀ mɑ bukɑ di tɛ deedɑndi kɑ ɑ̀ di bɔm.
I cɛɛ yom mo kɑ ǹ kɑɑ ɑ̀ bɑndɑ du ɑ̀. Ǹ kɑɑndɑ bukɑ di Yɑsuɑ bɑndɑ sɑɑ kɑ ɑ̀ nɑ dimi cindei lɑɑbu ŋmɑɑ, nge yom kɑ Ikpɛ nɑ ǹ gɑɑrɛ i cɛɛ yom jine. Bukɑ di goono mo kɑlɑ Dɑfidi wɑtɛ.
Dɑfidi du gomini Ikpɛ jine. À nɑ Ikpɛ ŋmɑɑrɛ ngɑ mɑ gɔrɛ dɔ cini Yɑkɔfu ŋmɔne Ikpɛ sɛ.
Ammɑ Sɑlomɔ yɑ nɑ fuu cini ɑ̀ sɛ.
Ammɑ Ikpɛ kɑ ɑ̀ bɛɛrɛ bisɑ ǹ kulu, ɑ̀ si gɔrɔ fuu kɑ iburɑdɑm cini ndɑ kɑmbɛ kunɑ. Zɑngɑ ɑndebi cii:
Bɛɛnɛ yɑ ci ɑ kpetɛrɛ kɑrigɑ. Gɑndɑ mo ci ɑ cee dɛcɛyom dɔ. Kpe cii, fuu fɔ dimi no wom kɑɑ cini ɑ sɛ? Mɑni yɑ ci nungu kɑ yɑ hulonzom?
A kɑmbɛ yɑ nɑ hɛ yom wɔ kulu tɛ. À nɑ ci cimi no bɑ?
Wom gɔgɔsɛndɔ yom, wom bine yom ndɑ wom hɑngɑ yom mɑnɑ du bɑngudɑmyom. Wom go gɑɑbɑ sɑɑ kulu ndɑ Biyɑ Hɑlɑɑlɑ. Hɛ kɑ wom cɛɛ yom tɛ, ngɑ no wom mo, wom go tɛ.
Wom cɛɛ yom nɑ ɑndebi yom guruguzɑndi. À nɑ ci cimi no bɑ? Andebi yom kɑ ǹ kɑɑndɑ Cɛsusukpɛ kɑɑyom bɑɑru, wom nɑ ǹ wi. Wom ci ɑ̀ dɑm kɑmbɛkpɛ yom ndɑ ɑ̀ wikɔ yom.
Wom nɑ Moisi fɔndɑ tɑ kɑ Ikpɛ sɑmbɑ ngɑ dɔntɔneize yom kɑmbɛ gɑɑ ɑmmɑ wom mɑnɑ fɔndɑ gɑnɑ.
Sɑɑ kɑ ǹ mɑɑ hɛ nge yom di, ǹ bine futu sendi di sɑbu sɛ. Ǹ go hinje kɑɑmɑ bine fute sɑbu sɛ kɑ kuriyo Tifɑnu gɑɑ.
Ammɑ Tifɑnu wɔ kɑ ɑ̀ tɔ ndɑ Biyɑ Hɑlɑɑlɑ, ɑ̀ nɑ ngɑ moo sinji bɛɛnɛ gɑɑ. À di Ikpɛ deizɑ. À di Yesu mo go cɛ Ikpɛ kɑmbɛŋmɑɑ gɑɑ.
Cɔfɔ ɑ̀ cii: Gunɑ, ɑ go di bɛɛnɛ go feerɑntɛ. Adɑmize gɑ cɛ Ikpɛ kɑmbɛŋmɑɑ gɑɑ.
Jɑmɑ tunu kɑ kuwɑ ndɑ jinde beeri kɑ ngei hɑngɑ yom dɑɑbu. Ǹ didibi ɑ̀ gɑɑ mefɔ kɑ ɑ̀ kukusu.
Ǹ nɑ Tifɑnu wɑfɑ kɑ cendi kɑ kpeindɑɑ̀ kpɑɑrɑ bɑndɑ. Ǹ nɑ ɑ̀ cetu cetu ndɑ tɑndi kɑ wi. Sɛdɑ yom nɑ ngei jiine yom jisi sɑwɛrɛ fɔ jine kɑ ɑ̀ mɑɑ Sɑuli.
Kɑ ǹ go Tifɑnu cetu kɑ wi, ɑ̀ go Yesu mɑɑ cɛɛ kɑ cii: E Kpe Yesu, ɑ hundi wɔ tɑ.
Cɔfɔ ɑ̀ sɔmbu kɑ kuwɑ ndɑ jinde beeri. À cii: Kpe, n mɑ si dulum wɔ dɛcɛ ǹ bɔm. Sendi nge yom di bɑndɑ, cɔfɔ ɑ̀ kɑni.
Tifɑnu wiyomɑ sɑbɑ Sɑuli sɛ. Hɑnu ngɑ di ǹ nɑ Yerusɑlɛm wɑngɑrɑ Mɛsiyɑ mɑrgɑ bɔrɔ yom guruguzɑndi kɑlɑ kɑlɑ. Ǹ kulu kɑru kɑ see Yude lɑɑbu ndɑ Sɑmɑri lɑɑbu mee ndɑ mee kunɑ. Diyɑ yom di hinne yɑ cindi.
Ikpɛ gɑnɑkɔ yom nɑ Tifɑnu fiji kɑ bɛrɛɛ bɑmbɑtɑ tɛ ɑ̀ sɛ.
Ammɑ Sɑuli nɑ hɑsɑrɔ tɛ Mɛsiyɑ mɑrgɑ sɛ. À huro fuu fuu kɑ hɑibɔrɔ yom ndɑ weibɔrɔ yom dii kɑ ǹ dɑm kɑsu.
Ngɑ di sɛ no beerem kɑru kɑ see. Ǹ go dirɑ kpɑɑrɑ ndɑ kpɑɑrɑ kɑ Bɑɑru Hinnɑ sendɑ wɑɑzu tɛ.
Filipu mo zumbu Sɑmɑri lɑɑbu wɑngɑrɑ fɔ kunɑ kɑ Mɛsiyɑ bɑɑru fɛɛ.
Jɑmɑ nɑ sɑɑle dɑm Filipu sendi yom gɑɑ ndɑ bine fɔ sɑɑ kɑ ǹ mɑɑ ko di ɑlɑmu boobo kɑ ɑ̀ tɛ.
Ǹ di hɔllɛ yom hunu beerem bɑndɑ ndɑ kɑɑtiyom. Mɔngɔlɔ boobo ndɑ leebɑntɛ boobo mo du bɑɑni.
À gɑɑ no binekɑɑne bɑmbɑtɑ huro wɑngɑrɑ di kunɑ.
Bɔrɔ fɔ bine goono wɑngɑrɑ kunɑ kɑ ɑ̀ mɑɑ Simɔ. À cini mondɑbɑru tɛ ko Sɑmɑri jɑmɑ jirisi. Simɔ nɑ ngɑ bɔm jisi zɑngɑ bɔrɔ beeri fɔ.
Bɔrɔ kulu zɑ icɛnɑ hɑli ibeeri go sɑɑle dɑm ɑ̀ sendi gɑɑ kɑ cii: Bɔrɔ kpɛ wɔ Ikpɛ dɑbɑri nɑ ibɑmbɑtɑ.
Ǹ nɑ sɑɑle dɑm ɑ̀ sendɑ gɑɑ zɑmɑ zɑ jɛyom no ǹ go mɑmɑci ndɑ ɑ̀ mondɑbɑru tɛyom.
Ammɑ ǹ nɑɑne Bɑɑru Hinno gɑɑ sɑɑ kɑ Filipu go wɑɑzu Ikpɛ kpetɛrɛ ndɑ Yesu Mɛsiyɑ mɑɑ bɔm. Ǹ nɑ ǹ kulu mirɑndi, hɑibɔrɔ yom ndɑ weibɔrɔ yom.
Simɔ bumbum nɑɑne. Sɑɑ kɑ ǹ nɑ ɑ̀ mirɑndi, ɑ̀ go gɔrɔ Filipu bɑndɑ ndɑ bine fɔ. À gɑ di ɑlɑmu yom ndɑ dɑbɑri gbei yom kɑ ǹ go tɛ. À mɑmɑci.
Diyɑ yom kɑ ǹ goono Yerusɑlɛm wɑngɑrɑ mɑɑ bɑɑru Sɑmɑri bɔrɔ yom nɑ Ikpɛ sendɑ tɑ. Cɔfɔ ǹ nɑ Piɛɛ ndɑ Yohɑnnɑ dɔntɔm ǹ gɑɑ.
Sɑɑ kɑ ǹ tɔ Sɑmɑri bɔrɔ yom dɔ ǹ nɑ ɑduwɑ tɛ gɑnɑkɔ yom sɛ ǹ mɑ du Biyɑ Hɑlɑɑlɑ.
Ǹ nɑ ɑduwɑ tɛ ǹ sɛ nɑ zɑmɑ Biyɑ Hɑlɑɑlɑ mɑnɑ zumbu ǹ kunɑ bɑ ɑfɔ bɔm jinɑ. Mirɑndiyom hinne no ǹ du Kpe Yesu mɑɑ gɑɑ.
Sɑɑ di no Piɛɛ ndɑ Yohɑnnɑ nɑ kɑmbɛ yom dɛcɛ ǹ bɔm, cɔfɔ ǹ du Biyɑ Hɑlɑɑlɑ.
Sɑɑ kɑ Simɔ di Ikpɛ nɑ Biyɑ Hɑlɑɑlɑ no diyɑ yom kɑmbɛ yom dɛcɛyom gɑɑ, cɔfɔ ɑ̀ nɑ nooru boobo sɛllɛ Piɛɛ ndɑ Yohɑnnɑ sɛ.
À cii: Wom mɑ ɑ no hini wɔ domi bɔrɔ kɑ ɑ̀ bɔm ɑ kɑmbɛ dɛcɛ, ɑkpɛ mɑ du Biyɑ Hɑlɑɑlɑ.
Piɛɛ bine cii ɑ̀ sɛ: Ni ndɑ n nooru kulu mɑ hɑlɑci, domi n tɑmmɑ n hini kɑ Ikpɛ noyom dei no ndɑ hɑibɑrikɑ boobo.
N sindɑ bɑ, n sindɑ hɛ kulu ɑsiiri wɔ kunɑ zɑmɑ n bine mɑnɑ sɑbɑ Ikpɛ jine.
Ngɑ di sɛ, n mɑ tuubi kɑ bɛrɛ n hɑnyɑ fute sɛ. N mɑ ŋmɑɑrɛ Ikpɛ gɑɑ ɑ̀ mɑ n yɑɑfɑ ndɑ n bine lɑsɑbu yom de ɑ̀ go bɑɑ.
A gɑ di n gundɑ hɑnyɑ fute hɔɔtɔ zɑngɑ tee. N goono mo zɑm kɑ cɛsusu kuse kunɑ.
Simɔ tu kɑ cii: Wom mɑ ŋmɑɑrɛ ɑ sɛ Kpe dɔ hɛ kɑ wom cii wɔ bɑ ɑfɔ mɑ si tɔ hɛɛ.
Piɛɛ ndɑ Yohɑnnɑ tɛ sɛdɑ kɑ Ikpɛ Sendɑ cii. Sɑɑ kɑ ǹ go ye Yerusɑlɛm, ǹ go Bɑɑru Hinno wɑɑzu tɛ Sɑmɑri lɑɑbu kpɑɑrɑ kɑmbu yom sɛ.
Kpe ŋmɔne dɔntɔneize fɔ sendi Filipu sɛ. À cii: N mɑ tunu kɑ kpei weenukɑne sɛ kɑmbɛŋmɑɑ hɛrɛ fɔndɑ bɔm kɑ ɑ̀ go hunu zɑ Yerusɑlɛm kɑ kɑɑ Gɑzɑ lɑɑbu. Gɑnji fɔndɔ nɑ.
Filipu tunu kɑ kpei. Gunɑ, ɑ̀ di bɔrɔ fɔ fɔndɑ bɔm. Etopi lɑɑbu bɔrɔ no, mɑntɑm fɔ nɑ. Gɑɑbikoni mɑ nɑ Kɑndɑtɑ kɑ ɑ̀ ci Etopi weibɔrɔ gɑndɑkpɛ cire. Ngɑ yɑ go lɑɑkɑli ndɑ Etopi gɑndɑkpɛ ŋmɔne hɑibɑrikɑ kulu. À kɑɑ Yerusɑlɛm wɑngɑrɑ kɑ Ikpɛ bɛɛrɑndi.
Sɑɑ kɑ ɑ̀ go ye ngɑ kpɑɑrɑ, ɑ̀ gɔrɔ ngɑ tɔrɔkɔ kunɑ ko tirɑ kɑ ɑndebi Esɑyi hɑntum coo.
Cɔfɔ Biyɑ Hɑlɑɑlɑ sendi Filipu sɛ kɑ cii: Kpei, mɑɑni tɔrɔkɔ di gɑɑ.
Filipu zuuru kɑ kpei ɑ̀ dɔ. Cɔfɔ ɑ̀ mɑɑ Etopi bɔrɔ di go tirɑ kɑ ɑndebi Esɑyi hɑntum coo. À cii ɑ̀ sɛ: N gɑ fɑhɑm ndɑ hɛ kɑ n gɑ coo bɑ?
Bɔrɔ di tu kɑ cii: Mɛtɛ ɑ tɛ kɑ fɑhɑm de bɔrɔ fɔ mɑnɑ ɑ cɛbɛ? À bine nɑ Filipu cɛɛ ɑ̀ mɑ hurɑ ko gɔrɔ ngɑ jɛrɛ gɑɑ.
Ikpɛ tirɑ di kunɑ nungu kɑ ɑ̀ go coo neyɑ: Ǹ kpeindɑɑ̀ wiyom dɔ zɑngɑ feeji. Zɑngɑ feejiize kɑ ɑ̀ go dɛnjɛ ɑ̀ cobukɔ jine, ɑ̀ mɑnɑ ngɑ mee feeri.
Sɑɑ kɑ ǹ nɑ ɑ̀ cɛnɑndi, ɑ̀ mɑnɑ du ciiti, cimi ŋmɔne. Mee yɑ gɑ ɑ̀ bɑndɑ yom bɑɑru deede zɑmɑ ǹ nɑ ɑ̀ hundi kɑɑ hɑndunyɑ?
Bɔrɔ mɑntɑm di cii Filipu sɛ: A gɑ n hã, mee bɔm nɑ ɑndebi go sendi yɑ wɔ dimi? À go sendi ngɑ bɔm nɑ dee, wɑlɑ bɔrɔ fɔ ŋmɑni bɔm no?
Kɑ ǹ gɑ kpei fɔndɔ bɔm, cɔfɔ ǹ fɑku hɑri fɔ gɑɑ. Bɔrɔ mɑntɑm di cii: Gunɑ, hɑri go. Ifɔ yɑ gɑnji ǹ mɑ ɑ mirɑndi? [
Filipu cii ɑ̀ sɛ: De n go nɑɑne ndɑ n bine kulu, ɑ̀ tɛ. Bɔrɔ mɑntɑm di tu kɑ cii: A go nɑɑne kɑ Yesu Mɛsiyɑ yɑ ci Ikpɛ Ize.
Filipu nɑ mei no ǹ mɑ tɔrɔkɔ di cɛɑndi. Ngɑ ndɑɑ̀ zumbu hɑri di kunɑ. Filipu nɑ ɑ̀ mirɑndi.
Sɑɑ kɑ ǹ hunu hɑri di kunɑ, Ikpɛ Biyɑ nɑ Filipu zɑɑ. Mɑntɑm di mɑnɑ di ɑ̀ kpɛɛnɛ, ɑmmɑ ɑ̀ nɑ ngɑ diro tɛ ndɑ fɑihã.
Cɔfɔ Filipu go Azotu wɑngɑrɑ. Zɑ wɑngɑrɑ di ɑ̀ nɑ Bɑɑru Hinno wɑɑzu tɛ kpɑɑrɑ kulu sɛ kɑlɑ ɑ̀ tɔ Kɑsɑriɑ wɑngɑrɑ.
Ammɑ Sɑuli mɑnɑ cɛ ndɑ sendi futu yom kɑ cii ǹ mɑ Kpe coobɑɑbɑize yom wi. À kpei gɑrɑndikɔ beeri dɔ.
À nɑ ɑ̀ ŋmɑɑrɛ ɑ̀ mɑ ngɑ no tirɑ yom Dɑmɑku Yuifu yom mɑrgɑ fuu yom sɛ. À ŋmɑɑrɛ ɑ̀ mɑ nɑm de ɑ̀ du Yesu fɔndɔ gɑnɑkɔ yom, hɑibɔrɔ yom wɑlɑ weibɔrɔ yom, ɑ̀ mɑ ǹ hɔ kɑ kpeindei Yerusɑlɛm.
À tɛ mo ɑ̀ goono fɔndɔ bɔm kɑ ɑ̀ go mɑɑni Dɑmɑku wɑngɑrɑ. Mefɔ mefɔ kɑɑri hunu zɑ bɛɛnɛ kɑ tɛ mɑɑle ɑ̀ hundɑntɛ.
Sɑuli kɑm gɑndɑ. Cɔfɔ ɑ̀ mɑɑ jinde fɔ go sendi ngɑ sɛ kɑ cii: Sɑuli, Sɑuli ifɔ sɛ no n go kɑ ɑ guruguzɑndi?
À tu kɑ cii: Ni no mee, Kpe? Kpe mo cii: Hɛɛ no Yesu di kɑ n go guruguzɑndi. À gɑɑbu n sɛ n mɑ gooru yom hɛ zi.
Sɑuli gɑ gɑsi ndɑ mɑmɑci. À cii: Kpe, ifɔ no n go bɑɑ yɑ tɛ? Kpe mo cii ɑ̀ sɛ: Tunu kɑ huro wɑngɑrɑ wɔ kunɑ. Nodi no ǹ cii n sɛ hɛ kɑ ɑ̀ himɑ n mɑ tɛ.
Ammɑ beerem kɑ ǹ go kɑ ɑ̀ dum, mɑmɑci nɑ ǹ dii mee gɑɑ. Ǹ go mɑɑ jindɑ ɑmmɑ ǹ mɑnɑ di bɔrɔ fɔ kulu.
Ǹ nɑ Sɑuli tunɑndi hɑli ɑ̀ mɑ cɛ. À moo yom feeri ɑmmɑ ɑ̀ mɑnɑ di bɔrɔ fɔ kulu. Ǹ nɑ ɑ̀ kɑmbɛ dii kɑ ɑ̀ cendi kɑlɑ Dɑmɑku wɑngɑrɑ.
À tɛ jiribi hinzɑ ɑ̀ si di, ɑ̀ si ŋmɑɑ, ɑ̀ si hɑm.
Coobɑɑbɑize fɔ goono Dɑmɑku wɑngɑrɑ kɑ ɑ̀ mɑɑ Anɑni. Kpe sendi ɑ̀ sɛ diyom kunɑ kɑ cii: Anɑni. Anɑni tu kɑ cii: Kpe, hɛɛ neyɑ.
Kpe cii ɑ̀ sɛ: Tunu kɑ kpei fɔndɑ kɑ ǹ cii ɑ̀ sɛ Cɛɑntɛ dɔ. N mɑ Tɑlisu bɔrɔ di ceeci kɑ ǹ cii ɑ̀ sɛ Sɑuli. À goono Yudɑ fuu kunɑ ko kɑ ɑduwɑ tɛ.
Diyom kunɑ Sɑuli di bɔrɔ fɔ kɑ ɑ̀ mɑɑ Anɑni go huro kɑ kɑmbɛ dɛcɛ ngɑ bɔm ngɑ mɑ du kɑ di.
Anɑni tu kɑ cii: Kpe, ɑ mɑɑ bɔrɔ boobo dɔ hɛ lɑlɔ kulu kɑ bɔrɔ di tɛ n hɑlɑɑlɑntɛ yom kɑ ǹ goono Yerusɑlɛm sɛ.
Bɑ nee mo bine ɑ̀ gundɑ hini gɑrɑndikɔ jinɑ yom dɔ kɑ beerem kulu hɔ kɑ ǹ gɑ kɑ n mɑɑ cɛɛ.
Ammɑ Kpe cii ɑ̀ sɛ: Kpei, domi bɔrɔ di gbei jiine suubɑntɛ no kɑ ɑ suubɑ ɑ̀ mɑ kpeindɑ ɑ mɑɑ dimi cindei jine ndɑ gɑndɑkpɛ yom jine ndɑ Isirɑilɑ ize yom jine.
A gɑ ɑ̀ cɛbɛ tɑɑbi bɑɑbɑ kɑ tilɑsi ɑ̀ mɑ hɑm ɑ mɑɑ sɑbu sɛ.
Anɑni hunu kɑ kpei. À hurɑ fuu di kunɑ kɑ ngɑ kɑmbɛ dɛcɛ Sɑuli bɔm. À cii ɑ̀ sɛ: A nyɑize Sɑuli, Kpe Yesu di kɑ ɑ̀ fɑitɑ n sɛ fɔndɑ bɔm kɑ n gɑnɑ kɑ kɑɑ, yɑ nɑ ɑ dɔntɔm n mɑ du kɑ di. N mɑ tɔ mo ndɑ Biyɑ Hɑlɑɑlɑ.
Mɑɑsɑ mɑɑsɑ mɑ hɛ fɔ zɑngɑ kpɑitɑ hunu Sɑuli moo yom kunɑ kɑ kɑm gɑndɑ. Cɔfɔ ɑ̀ du kɑ di kpɛɛnɛ. Mɑɑsɑ mɑɑsɑ ɑ̀ tunu. Ǹ nɑ ɑ̀ mirɑndi mo.
À ŋmɑɑ mo, ɑ̀ gɑɑbi ye ɑ̀ gɑɑ. À gɑɑ nɑ, ɑ̀ tɛ jiribi fɔ yom coobɑɑbɑize yom bɑndɑ kɑ ǹ goono Dɑmɑku wɑngɑrɑ.
Mɑɑsɑ mɑɑsɑ ɑ̀ huro Yuifu yom mɑrgɑ fuu yom kunɑ kɑ Mɛsiyɑ bɑɑru fɛɛ. À go cii Yesu yɑ Ikpɛ Ize no.
Beerem kulu kɑ ǹ go mɑɑ ɑ̀ sendi yom mɑmɑci. Ǹ gɑ cii: Bɔrɔ kpɛ yɑ gɑ Yerusɑlɛm wɑngɑrɑ di beerem kɑ ǹ gɑ Yesu mɑɑ cɛɛ hɑlɑci. À kɑɑ nee mo zɑmɑ ɑ̀ mɑ ǹ hɔ kɑ kpeindei gɑrɑndikɔ jinɑ yom dɔ. À nɑ ci cimi nɑ bɑ?
Ammɑ Sɑuli go gɑɑbi dɑm kɑ tɔntɔnu. À go tɑbɑtɑndi kɑ Yesu wɔ Mɛsiyɑ nɑ. À gɑ sendi kɑlɑ Yuifu yom kɑ ǹ goono Dɑmɑku wɑngɑrɑ ndɑ gɔrɛ sindɑ ngei bɔm.
Kɑ jiribi boobo bisɑ, Yuifu yom nɑ meetosi tɛ ngei gɑme ngei mɑ ɑ̀ wi.
Ammɑ ǹ meetosɑ bɑɑru tɔ Sɑuli dɔ. Ciini ndɑ zɑɑri ǹ gɑ wɑngɑrɑ di hundi mee yom bɑtu ngei mɑ ɑ̀ wi sɛ.
Ammɑ hɑnu fɔ ciini coobɑɑbɑize yom nɑ Sɑuli zɑɑ kɑ ɑ̀ zumɑndi yɛmbɛ bɑndɑ cilɑ beeri fɔ kunɑ.
Sɑɑ kɑ Sɑuli tɔ Yerusɑlɛm ɑ̀ ceeci ngɑ mɑ huro coobɑɑbɑize yom kunɑ ɑmmɑ ǹ kulu go hɑmburɑ̀. Ǹ si nɑɑne hɑli ngɑ mɑ coobɑɑbɑize nɑ.
Ammɑ Bɑɑnɑbɑ nɑ ɑ̀ boi ko kpeindɑɑ̀ diyɑ yom dɔ. Bɑɑnɑbɑ deede ǹ sɛ zɑngɑ Sɑuli di Kpe fɔndɑ bɔm. À deede ǹ sɛ zɑngɑ Kpe sendi ɑ̀ sɛ ndɑ zɑngɑ Sɑuli wɑɑzu Yesu mɑɑ gɑɑ Dɑmɑku bɔrɔ yom sɛ ndɑ yɑrutɛrɛ.
Sɑuli gɔrɔ gɑnɑkɔ yom bɑndɑ ko kpei ko ye Yerusɑlɛm wɑngɑrɑ. À go sendi Kpe Yesu mɑɑ gɑɑ ndɑ yɑrutɛrɛ.
À sendi kɑ kɑkɔ ndɑ Yuifu yom kɑ ǹ cini Gɑrɛku cinɛ sendi. Ammɑ ngei wɔ ceeci ngei mɑ ɑ̀ wi.
Sɑɑ kɑ nyɑizei mo bei yɑ di, ǹ nɑ Sɑuli dum kɑ kpeindɑɑ̀ Kɑsɑriɑ wɑngɑrɑ zɑmɑ ǹ mɑ ɑ̀ dɔntɔm Tɑlisu kpɑɑrɑ.
Cɔfɔ Mɛsiyɑ mɑrgɑ yom kɑ ǹ goono Yude lɑɑbu ndɑ Gɑlile lɑɑbu ndɑ Sɑmɑri lɑɑbu, ǹ kulu du lɑɑkɑli kɑne. Ǹ go nɑɑne cini ko dirɑ Kpe hɑmbure kunɑ. Ǹ go tɔntɔnu mo Biyɑ Hɑlɑɑlɑ yɑmɑrɑndiyom gɑɑ.
À kɑɑ tɔ Piɛɛ go kpɑɑrɑ kɑmbu yom yɑɑli. À kpei hɑlɑɑlɑntɛ yom mo dɔ kɑ ǹ goono Lidɑ kpɑɑrɑ.
Kpɑɑrɑ di kunɑ no ɑ̀ nɑ bɔrɔ fɔ gɑru kɑ ɑ̀ mɑɑ Ene. Jiiri ɑhɑku ɑ̀ go kɑni ngɑ dɑɑri bɔm domi ɑ̀ cee ndɑ ɑ̀ kɑmbɛ bu.
Piɛɛ cii ɑ̀ sɛ: Ene, Yesu Mɛsiyɑ go kɑ n no bɑɑni. Tunu kɑ n kɑni dɔ hinsɑ. Mɑɑsɑ mɑɑsɑ ɑ̀ tunu kɑ cɛ.
Lidɑ bɔrɔ yom ndɑ Sɑrɔ lɑɑbu bɔrɔ yom kulu di ɑ̀. Ǹ bɛrɛ mo kɑ Kpe gɑnɑ.
Yopɑ kpɑɑrɑ coobɑɑbɑize yom kunɑ nɑ weibɔrɔ fɔ goono kɑ ǹ cii ɑ̀ sɛ Tɑbitɑ. À mɑɑ di feeriji yɑ ci Dokɑsɑ. À cini gbei hinno ndɑ sɑrɑɑ bɑɑbɑ tɛ.
Sɑɑ di nɑ ɑ̀ sindɑ bɑɑni kɑ bu. Sɑɑ kɑ ǹ nɑ ɑ̀ nyume kɑ beeni, ǹ nɑ ɑ̀ jisi jidɑmbisɑ fɔ kunɑ.
Zɑ kɑ Lidɑ kpɑɑrɑ mɑɑni Yopɑ kpɑɑrɑ, coobɑɑbɑize yom du Piɛɛ bɑɑru kɑ ɑ̀ goono Lidɑ. Ǹ nɑ bɔrɔ hinkɑ dɔntɔm ɑ̀ dɔ kɑ ɑ̀ ŋmɑɑrɛ ɑ̀ mɑ kɑɑ ngei dɔ ndɑ wɑɑsi.
Piɛɛ tunu kɑ beerem di gɑnɑ. Sɑɑ kɑ ɑ̀ tɔ Yopɑ kpɑɑrɑ, ǹ kpeindɑɑ̀ jidɑmbisɑ kunɑ. Sokoni yom kulu go hɛ kɑ ɑ̀ hundi. Ǹ go Piɛɛ cɛbɛ kpɛ yom ndɑ jiine yom kɑ Dokɑsɑ tɛ sɑɑ kɑ ɑ̀ goono ǹ bɑndɑ.
Piɛɛ bine nɑ bɔrɔ kulu kɑɑ tɛrɛ. À bɑndɑ ɑ̀ sɔmbu kɑ ɑduwɑ tɛ. Cɔfɔ ɑ̀ bɛrɛ bukɔɑ dɔ hɛrɛ kɑ cii: Tɑbitɑ, tunu. Mɑɑsɑ mɑɑsɑ ɑ̀ nɑ ngɑ moo yom feeri. Kɑ ɑ̀ di Piɛɛ, ɑ̀ tunu kɑ gɔrɔ.
Piɛɛ nɑ kɑmbɛ no ɑ̀ sɛ kɑ ɑ̀ dii kɑ tunɑndi. À nɑ hɑlɑɑlɑntɛ yom ndɑ sokoni yom cɛɛ kɑ ɑ̀ cɛbɛ ǹ sɛ bɑhunɑ.
Yopɑ kpɑɑrɑ bɔrɔ yom kulu mɑɑ bɑɑru di. Bɔrɔ boobo mo nɑɑne Kpe gɑɑ.
Piɛɛ nɑ jiribi boobo tɛ Yopɑ kpɑɑrɑ kunɑ kuuru wikɔ fɔ dɔ kɑ ɑ̀ mɑɑ Simɔ.
Bɔrɔ goono Kɑsɑriɑ wɑngɑrɑ kɑ ɑ̀ mɑɑ Koniliyu. Ngɑ yɑ ci wɑnguize yom jinehune fɔ wɑnguize yom sɛtɛ fɔ kunɑ kɑ ǹ cii ɑ̀ sɛ Itɑli ŋmɔne.
Bɔrɔ di bine Ikpɛ gɑnɑkɔ hinno no kɑ ɑ̀ hɑmburu Ikpɛ, ngɑ ndɑ ɑ̀ fuu kulu. À go sɑrɑɑ bɑɑbɑ tɛ jɑmɑ gɑɑ. À gɑ kɑ ɑduwɑ tɛ mɑ Ikpɛ gɑɑ hɑnu kulu.
À goono zɑɑri guuru hinzɑ zɑkɑ, cɔfɔ Ikpɛ dɔntɔneize fɔ fɑitɑ ɑ̀ sɛ tɛrɛkpɑrɛ. À hurɑ ɑ̀ dɔ kɑ cii: Koniliyu.
Koniliyu gunɑ. Hɑmburu nɑ ɑ̀ dii mɑ. À cii: A jinɑ, ifɔ no? Ikpɛ dɔntɔneize di cii ɑ̀ sɛ: N ŋmɔne ɑduwɑ yom ndɑ n sɑrɑɑ yom tɔ bɛɛnɛ hɑli Ikpɛ hɔngɔ ǹ gɑɑ.
Mɑɑsɑ bine n mɑ beerem dɔntɔm Yopɑ kpɑɑrɑ kɑ Simɔ cɛɛ kɑ ɑ̀ mɑɑ Piɛɛ.
À goono Simɔ kuuru wikɔ kpɑɑrɑ ndɑ gɔrɛ kɑ ɑ̀ fuu goono tɛku mee gɑɑ. À kɑɑ cii n sɛ hɛ kɑ ɑ̀ himɑ n mɑ tɛ.
Sɑɑ kɑ Ikpɛ dɔntɔneize di sendi ɑ̀ sɛ kɑ dirɑ, Koniliyu nɑ ngɑ gbeiize hinkɑ cɛɛ ndɑ wɑnguize fɔ kɑ ɑ̀ go tɑmtɛrɛ ɑ̀ sɛ. Sojɑ mo Ikpɛ gɑnɑkɔ nɑ.
Sɑɑ kɑ ɑ̀ nɑ hɛ kulu deede ǹ sɛ, ɑ̀ nɑ ǹ dɔntɔm Yopɑ kpɑɑrɑ.
À mɑ bɑ, ǹ goono fɔndɔ bɔm kɑ mɑɑni kpɑɑrɑ gɑɑ. Lɔkɑci ngɑ di zɑngɑ zɑɑri bindi cine, Piɛɛ tunu kɑ kɑɑru fuuɑ bɔm kɑ ɑduwɑ tɛ.
À mɑɑ hɛrɛɛ kɑlɑ ɑ̀ gɑ bɑɑ ngɑ mɑ ŋmɑɑ. Ammɑ sɑɑ kɑ beerem gɑ ŋmɑɑri tɛ ɑ̀ sɛ, Ikpɛ nɑ Piɛɛ lɑɑkɑli zɑɑ.
À di bɛɛnɛ go feerɑntɛ. À di hɛ fɔ zɑngɑ tɑɑfɛ bɑmbɑtɑ fɔ go zumbu. Ǹ nɑ ɑ̀ cɛnjɛ tɑɑci dii ko kɑ ɑ̀ zumɑndi gɑndɑ.
Cee tɑɑcikpɛ dimi kulu ndɑ gɑnjihɑm yom ndɑ nɑrɑntɛ yom ndɑ bɛɛnɛ fɑtɑkpɛ yom goono ɑ̀ kunɑ.
Jinde fɔ mo sendi Piɛɛ sɛ kɑ cii: Piɛɛ, tunu kɑ wi kɑ ŋmɑɑ.
Ammɑ Piɛɛ cii: À mɑnɑ ci yɑ no, Kpe. Yɑ nɑ hɛ fɔ ŋmɑɑ kɑ ɑ̀ mɑnɑ hɑlɑli wɑlɑ kɑ ɑ̀ ziibi bɑ ce fɔ.
Jindɑ ye kɑ kɑɑ ɑ̀ dɔ ce hinkɑntɛ kɑ cii: Hɛ kɑ Ikpɛ hinnɑndi n mɑ si cii ɑ̀ mɑnɑ hɑlɑli.
Ngɑ di tɛ hɑli ce hinzɑ. Mɑɑsɑ mɑɑsɑ ǹ nɑ hɛ di kɑ ɑ̀ himɑ tɑɑfɛ cendi kɑ ye ndɑɑ̀ bɛɛnɛ.
Piɛɛ go biti ko lɑsɑbu ngɑ bine kunɑ ndɑ hɛ kɑ ɑ̀ ci ngɑ diyom kɑ ɑ̀ di feeriji. Ammɑ lɔkɑci ngɑ di, beerem kɑ Koniliyu dɔntɔm kɑɑ. Ǹ jinɑ kɑ Simɔ hundi hã. Ǹ go cɛ hundɑ mee gɑɑ.
Ǹ nɑ beerem cɛɛ kɑ ǹ hã hɑli Simɔ kɑ ǹ cii ɑ̀ sɛ Piɛɛ goono fuu.
Bine zɑ Piɛɛ go lɑsɑbu ndɑ diyomɑ, Biyɑ Hɑlɑɑlɑ cii ɑ̀ sɛ: Gunɑ, bɔrɔ hinzɑ go kɑ n hã.
N mɑ zumbu gɑndɑ kɑ ǹ gɑnɑ. N mɑ si hɛ fɔ kulu siikɑ domi hɛɛ yɑ nɑ ǹ dɔntɔm.
Piɛɛ mɑ zumbu gɑndɑ kɑ kpei beerem kɑ Koniliyu dɔntɔm dɔ. À cii ǹ sɛ: Gunɑ, hɛɛ neyɑ. Hɛɛ yɑ ci bɔrɔ kɑ wom gɑ hã di. Ifɔ yɑ ci wom kɑɑyom wɔ sɑbɑbu?
Ǹ cii ɑ̀ sɛ: Koniliyu, wɑnguize yom jinehune fɔ, bɔrɔ cɛɑntɛ susu nɑ, ɑ̀ sɑbɑ, ɑ̀ gɑ hɑmburu Ikpɛ. À gundɑ sɛdɑ hinno mɑ Yuifu dimi kulu dɔ. Ikpɛ yɑ sendi ɑ̀ sɛ ngɑ dɔntɔneize hɑlɑɑlɑ fɔ gɑɑ. À cii ɑ̀ mɑ n cɛɛ n mɑ kɑɑ ɑ̀ kpɑɑrɑ ɑ̀ mɑ du kɑ mɑɑ bɑɑru n dɔ.
Piɛɛ nɑ ǹ hurɑndi kɑ ǹ nɑ zumbuyom dɔ. À mɑ bɑ ɑ̀ tunu kɑ ǹ gɑnɑ kɑ kpei. Yopɑ kpɑɑrɑ nyɑize fɔ yom mɑ nɑ ǹ dum.
À mɑ yɑrɑ kɑ bɑ, ǹ hurɑ Kɑsɑriɑ wɑngɑrɑ. Koniliyu mɑ gɑ kɑ ǹ bɑtu. À nɑ ngɑ fuuize yom ndɑ ngɑ kpɑɑsi yom meigu.
Sɑɑ kɑ Piɛɛ tɔ kɑ hurɑ, Koniliyu nɑ ɑ̀ kube. À jɛndɛbiri ɑ̀ sɛ kɑ ɑ̀ bɛɛrɑndi.
Ammɑ Piɛɛ nɑ ɑ̀ tunɑndi kɑ cii ɑ̀ sɛ: N mɑ tunu kɑ cɛ n cee gɑɑ domi hɛɛ mɑ bɔrɔ nɑ zɑngɑ ni.
Kɑ Piɛɛ go sendi ndɑ Koniliyu, ǹ huro hundi kunɑ. Piɛɛ di beerem meigu bututu.
A cii ǹ sɛ: Wom bumbum bei ɑ̀ mɑnɑ hɑlɑli Yuifu mɑ kpɑɑsitɛrɛ tɛ ndɑ dimi ŋmɑni wɑlɑ kɑ hurɑ ɑ̀ hundi kunɑ. Ammɑ Ikpɛ nɑ ɑ cɛbɛ yɑ si cii bɔrɔ mɑnɑ hɑlɑli wɑlɑ kɑ ɑ̀ jisi ziibɑntɛ.
Ngɑ di sɛ mo no ɑ kɑɑ. Yɑ nɑ hungu sɑɑ kɑ wom nɑ ɑ cɛɛ. A gɑ wom hã mo, sɑbɑbu fɔ sɛ nɑ wom nɑ ɑ cɛɛ?
Koniliyu bine cii ɑ̀ sɛ: Jiribi tɑɑci kɑ ɑ̀ bisɑ zɑngɑ mɑɑsɑncine wiciri guuru hinzɑ zɑkɑ, ɑ nɑ meehɔ zɑɑ kɑ kɑ ɑduwɑ tɛ ɑ fuu kunɑ. Cɔfɔ ɑ di bɔrɔ fɔ kɑɑ cɛ ɑ jine ndɑ jiine kpɑrɛ tɑi tɑi.
À cii: Koniliyu, Ikpɛ mɑɑ n ŋmɔne ɑduwɑ. À hɔngɔ n sɑrɑɑ tɛyom mɑ.
Mɑɑsɑ n mɑ bɔrɔ fɔ dɔntɔm Yopɑ kpɑɑrɑ kɑ Simɔ cɛɛ kɑ ǹ cii ɑ̀ sɛ Piɛɛ. À goono Simɔ kuuru wikɔ kpɑɑrɑ tɛku mee gɑɑ. Sɑɑ kɑ ɑ̀ kɑɑ n dɔ, ɑ̀ kɑɑ sendi n sɛ.
Mɑɑsɑ mɑɑsɑ ɑ nɑ bɔrɔ dɔntɔm ɑ̀ mɑ n cɛɛ. Ni mɑ, ɑ̀ boori kɑ n kɑɑ wɔ. Mɑɑsɑ bine i bɔrɔ kulu neyɑ Ikpɛ jine zɑmɑ i mɑ hɑngɑ dɑm n sɛ. I mɑ mɑɑ hɛ kulu kɑ ɑ̀ bɔm Kpe nɑ n nɑ mei.
Piɛɛ bine nɑ ngɑ mee feeri kɑ cii: Cimi nɑ, ɑ di Ikpɛ wɔ si bɑɑbɑɑ tɛ.
Ammɑ hɑndunyɑ dimi kulu kunɑ bɔrɔ kɑ ɑ̀ gɑ hɑmburu Ikpɛ kɑ cɛyom susu gbei tɛ, ɑkpɛ wɔ Ikpɛ gɑ kɑ ɑ̀ tɑ.
Wom gɑ Sendɑ bei kɑ ɑ̀ ci Bɑɑru Hinnɑ kɑ Ikpɛ sɑmbɑ Isirɑilɑ ize yom sɛ. Ǹ gɑ Bɑɑru Hinnɑ di wɑɑzu tɛ kɑ cii lɑɑkɑli kɑne hunu Yesu Mɛsiyɑ dɔ, ngɑ kɑ ɑ̀ ci ǹ kulu Kpe.
Wom bumbum bei hɛ kɑ tɛ Yude lɑɑbu kulu kunɑ kɑ ɑ̀ sinti zɑ Gɑlile lɑɑbu fɛɛyom kɑ Yohɑnnɑ tɛ mirɑndiyom bɔm bɑndɑ.
Wom bei mɑ zɑngɑ Ikpɛ nɑ Biyɑ Hɑlɑɑlɑ ndɑ dɑbɑri zumɑndi Yesu Nɑzɑrɛtu bɔm. À yɑɑli mɑ kɑ gbei hinno tɛ. À no beerem kulu mo kɑ Ibilisi gundɑ dɑbɑri ǹ bɔm no bɑɑni, domi Ikpɛ goono Yesu bɑndɑ.
I yom yɑ ci sɛdɑ yom ndɑ hɛ kulu kɑ Yesu tɛ Yuifu yom lɑɑbu kunɑ ndɑ Yerusɑlɛm wɑngɑrɑ kunɑ. Ǹ nɑ Yesu kɑnji bundu gɑɑ kɑ ɑ̀ wi.
Ikpɛ nɑ ɑ̀ tunɑndi jiribi hinzɑntɛ hine. À tu mo ɑ̀ mɑ hunutɛrɛ.
À mɑnɑ ci jɑmɑ kulu sɛ nɑ ɑ̀ hunutɛrɛ bo ɑmmɑ sɛdɑ yom sɛ kɑ Ikpɛ jinɑ kɑ suubɑ. I yom mɑ kɑ i ŋmɑɑ kɑ hɑm ndɑ ɑ̀ tunuyom bukɔei gɑme bɑndɑ, ɑ̀ hunutɛrɛ i sɛ.
Yesu nɑ i no mei i mɑ bɑɑru di fɛɛ jɑmɑ sɛ. I mɑ tɛ sɛdɑ mo kɑ ngɑ yɑ ci Bɔrɔ kɑ Ikpɛ jisi ɑ̀ mɑ ci hundikoni yom ndɑ bukɔ yom ciitikɔ.
Andebi yom kulu go tɛ sɛdɑ kɑ cii ɑ̀ mɑɑ dɔ bɔrɔ kulu kɑ ɑ̀ go nɑɑne ɑ̀ gɑɑ, ɑkpɛ du dulum yɑɑfɑyom.
Kɑ Piɛɛ goono sendɑ gɑɑ, Biyɑ Hɑlɑɑlɑ zumbu bɔrɔ kulu kɑ ɑ̀ go mɑɑ sendɑ bɔm.
Beerem kɑ ǹ du bɑngudɑmyom, wɑtom Yuifu yom, wɔ kɑ yom go nɑɑne Yesu gɑɑ goono Piɛɛ bɑndɑ. Ǹ kulu mɑmɑci domi ǹ di Ikpɛ nɑ dimi cindei no Biyɑ Hɑlɑɑlɑ zɑngɑ noyom kɑ ɑ̀ zumɑndi ǹ bɔm mɑ.
Ǹ go ngɑ di bei zɑmɑ ǹ gɑ mɑɑ ǹ go sendi ndɑ cinɛ ŋmɑni ŋmɑni ko kɑ Ikpɛ bɛɛrɑndi.
À gɑɑ nɑ Piɛɛ tu kɑ cii: Bɔrɔ fɔ hini kɑ gɑnji ǹ mɑ beerem wɔ mirɑndi bɑ zɑ kɑ ǹ du Biyɑ Hɑlɑɑlɑ zɑngɑ i yom?
Piɛɛ bine nɑ ǹ nɑ mei kɑ cii ǹ mɑ ǹ mirɑndi Yesu Mɛsiyɑ mɑɑ gɑɑ. Ǹ nɑ Piɛɛ ŋmɑɑrɛ ɑ̀ mɑ gɔrɔ ngei dɔ jiribi yom.
Diyɑ yom ndɑ nyɑize yom kɑ ǹ goono Yude lɑɑbu mɑɑ bɑɑru dimi cindei mɑ nɑ Ikpɛ Sendɑ tɑ.
Sɑɑ kɑ Piɛɛ kpei Yerusɑlɛm nge yom kɑ ǹ go dɑmbɑngu fɔndɔ gɑnɑ, ǹ nɑ kɑkɔ tɛ ndɑ Piɛɛ.
Ǹ cii: N huro kɑ ŋmɑɑ ndɑ beerem kɑ ǹ mɑnɑ ci dɑmbɑnguize yom.
Ammɑ Piɛɛ nɑ sendi feeri ǹ sɛ zɑ ɑ̀ sintiyom.
À cii: Yopɑ kpɑɑrɑ no ɑ goono ko kɑ ɑduwɑ tɛ. Ikpɛ nɑ ɑ lɑɑkɑli zɑɑ kɑlɑ ɑ di diyom fɔ. A di hɛ fɔ zɑngɑ tɑɑfɛ bɑmbɑtɑ fɔ kɑ ǹ nɑ ɑ̀ cɛnjɛ tɑɑci dii. À go zumbu zɑ bɛɛnɛ ko kɑɑ ɑ dɔ.
Bine, sɑɑ kɑ ɑ nɑ ɑ̀ gunɑ, ɑ nɑ lɑɑkɑli dɑm mo. Cɔfɔ ɑ di gɑndɑ cee tɑɑcikpɛ yom ndɑ gɑnjihɑm yom ndɑ nɑrɑntɛ yom ndɑ bɛɛnɛ fɑtɑkpɛ yom.
Cɔfɔ ɑ mɑɑ jinde fɔ gɑ cii ɑ sɛ: Piɛɛ, tunu. N mɑ wi kɑ ŋmɑɑ.
Ammɑ ɑ cii: À nɑ ci yɑ no Kpe, zɑmɑ hɛ kɑ ɑ̀ mɑnɑ hɑlɑli wɑlɑ hɛ ziibɔ mɑnɑ huro ɑ mee bɑ ce fɔ.
Cɔfɔ jinde fɔ tu ɑ sɛ. À hunu zɑ bɛɛnɛ ce hinkɑntɛ kɑ cii: Hɛ kɑ Ikpɛ hinnɑndi, n mɑ si cii ɑ̀ mɑnɑ hɑlɑli.
Jinde ngɑ di tɛ hɑli ce hinzɑ. Cɔfɔ ǹ nɑ tɑɑfɛ di cendi kɑ ye ndɑɑ̀ bɛɛnɛ kpɛɛnɛ.
Mɑɑsɑ mɑɑsɑ bɔrɔ hinzɑ fɔ kɑ ǹ dɔntɔm zɑ Kɑsɑriɑ wɑngɑrɑ kɑɑ cɛ hundi mee gɑɑ, hundi kɑ ɑ̀ kunɑ ɑ goono.
Biyɑ Hɑlɑɑlɑ mɑ cii ɑ sɛ yɑ ǹ gɑnɑ kɑ kpei. A mɑ si hɛ fɔ kulu siikɑ mɑ. Nyɑize idu di kpei ɑ bɑndɑ. I huro mo Koniliyu fuu kunɑ.
À deede i sɛ zɑngɑ ngɑ di Ikpɛ dɔntɔneize fɔ go cɛ ngɑ fuu kunɑ kɑ cii: N mɑ beerem dɔntɔm Yopɑ kpɑɑrɑ. Ǹ mɑ Simɔ cɛɛ kɑ ǹ cii ɑ̀ sɛ Piɛɛ.
Ngɑ mɑ, ɑ̀ sendi yom cii kɑ ǹ gɑɑ n du fɑɑbɑ, ni ndɑ n fuu kulu.
Sɑɑ kɑ ɑ sinti kɑ sendi ǹ sɛ, cɔfɔ Biyɑ Hɑlɑɑlɑ zumbu ǹ bɔm zɑngɑ ɑ̀ zumbu i bɔm sintine gɑɑ.
A bine hɔngɔ Kpe Sendɑ zɑngɑ ɑ̀ cii: Cimi no Yohɑnnɑ mirɑndi ndɑ hɑri. Ammɑ ndɑ Biyɑ Hɑlɑɑlɑ no ǹ kɑɑ wom mirɑndi.
Zɑ kɑ Ikpɛ nɑ ǹ nɑ noyom nge yom kɑ ǹ nɑɑne Kpe Yesu Mɛsiyɑ gɑɑ zɑngɑ i yom, mee yɑ ci hɛɛ hɑli yɑ hungu Ikpɛ sɛ?
Sɑɑ kɑ ǹ mɑɑ sendi nge yom di ǹ dɛnjɛ. Ǹ nɑ Ikpɛ bɛɛrɑndi kɑ cii: Cimi nɑ, Ikpɛ nɑ dimi cindei mo no tuubiyom ǹ mɑ du hundi.
Guruguze kɑ ɑ̀ tunu Tifɑnu sɑbu sɛ nɑ Mɛsiyɑ gɑnɑkɔ yom seesee. Afɔ yom kpei hɑli Finiciɑ lɑɑbu ndɑ Kuburu hɔndɛ tɑɑsi ndɑ Antiɔku wɑngɑrɑ. Ǹ gɑ wɑɑzu Ikpɛ Sendɑ bɔm Yuifu yom hinne sɛ.
Ammɑ ǹ kunɑ bɔrɔ fɔ yom goono kɑ ǹ ci Kuburu ndɑ Sileni bɔrɔ yom. Sɑɑ kɑ ǹ tɔ Antiɔku wɑngɑrɑ ǹ sendi Gɑrɛku yom sɛ kɑ Kpe Yesu bɑɑru fɛɛ ǹ sɛ.
Kpe kɑmbɛ dɑbɑri mo goono ǹ bɑndɑ. À sɛ no bɔrɔ boobo nɑɑne kɑ bɛrɛ Kpe dɔ.
Bɑɑru ngɑ di kpei hɑli Mɛsiyɑ mɑrgɑ kɑ ɑ̀ goono Yerusɑlɛm wɑngɑrɑ. Ngei mo nɑ Bɑɑnɑbɑ dɔntɔm ɑ̀ mɑ kpei hɑli Antiɔku wɑngɑrɑ.
Sɑɑ kɑ Bɑɑnɑbɑ tɔ Antiɔku, ɑ̀ di gomini kɑ Ikpɛ no gɑnɑkɔ yom sɛ kɑlɑ ɑ̀ fɑihã. À nɑ ǹ kulu no himmɑ kɑ cii ǹ mɑ gɔrɔ nɑɑnekpɛ yom Kpe sɛ ndɑ bine fɔ.
Bɑɑnɑbɑ wɔ bɔrɔ hinno no. À tɔ ndɑ Biyɑ Hɑlɑɑlɑ ndɑ nɑɑne. Bɔrɔ bɑɑbɑ mɑ tɔntɔnu Kpe gɑɑ.
Bɑɑnɑbɑ bine hunu kɑ kpei Tɑlisu wɑngɑrɑ kɑ Sɑuli ceeci.
Sɑɑ kɑ ɑ̀ di ɑ̀, Bɑɑnɑbɑ kɑɑndɑɑ̀ Antiɔku. À kɑɑ tɔ ǹ go meigu cɛrɛ bɑndɑ Mɛsiyɑ mɑrgɑ kunɑ kɑlɑ jiiri fɔ sukutum. Ǹ nɑ bɔrɔ boobo cooɑndi. Antiɔku wɑngɑrɑ nɑ ǹ sinti kɑ coobɑɑbɑize yom nɑ mɑɑ Mɛsiyɑ yom.
Jiribi nge yom di kunɑ ɑndebi yom mo hunu zɑ Yerusɑlɛm wɑngɑrɑ kɑ kɑɑ Antiɔku wɑngɑrɑ.
Ǹ kunɑ bɔrɔ fɔ kɑ ɑ̀ mɑɑ Agɑbo tunu kɑ cɛ. À nɑ bɑɑru nɑ Biyɑ Hɑlɑɑlɑ gɑɑ kɑ hɛrɛɛ bɑmbɑtɑ fɔ kɑɑ tɛ lɑɑbu yom kulu kunɑ. Hɛrɛɛ di bine jinɑ kɑ tɛ Kolodu Kɑisɑ zɑmɑni kunɑ.
Coobɑɑbɑize yom mo ɑfɔ kulu tu ngɑ hinɑ bɔm ǹ mɑ gɑɑkɑsine sɑmbɑ nyɑize yom sɛ kɑ ǹ goono ndɑ gɔrɛ Yude lɑɑbu.
Ǹ nɑ ɑ̀ tɛ mɑ. Ǹ nɑ gɑɑkɑsine di sɑmbɑ Mɛsiyɑ mɑrgɑ hɑikusu yom sɛ Bɑɑnɑbɑ ndɑ Sɑuli kɑmbɛ gɑɑ.
Sɑɑ ngɑ di nɑ Hirodu kɑ ɑ̀ ci gɑndɑkpɛ sinti ko Mɛsiyɑ mɑrgɑ bɔrɔ fɔ yom guruguzɑndi.
À nɑ Yɑkɔfu, Yohɑnnɑ bɛɛrɛ wi ndɑ tɑkubɑ.
Kɑ ɑ̀ di Yɑkɔfu wiyom kɑɑni Yuifu yom sɛ cɔfɔ ɑ̀ nɑ Piɛɛ mo dii. Buuru Kɑsɑmi Si jingɑru hine no, ɑ̀ nɑ ɑ̀ tɛ.
Sɑɑ kɑ ɑ̀ nɑ Piɛɛ dii ɑ̀ nɑ ɑ̀ dɑm kɑsu. À nɑ ɑ̀ dɑm wɑnguize yom sɛtɛ tɑɑci kɑmbɛ kunɑ ǹ mɑ ɑ̀ bɑtu. Hirodu miilɑ ngɑ mɑ kpeindɑ Piɛɛ jɑmɑ jine ciitiyom sɛ Bɔmdɑɑrum jingɑru bɑndɑ.
Ǹ bine nɑ Piɛɛ jɛ kɑsu di kunɑ. Ammɑ Mɛsiyɑ mɑrgɑ go kɑ ɑduwɑ tɛ ɑ̀ sɛ Ikpɛ gɑɑ ndɑ himmɑ.
Hɑnu kɑ Hirodu bɑ kpeindɑ Piɛɛ tɛrɛ ciitiyom sɛ, ciini di kunɑ Piɛɛ go kɑni wɑnguize hinkɑ gɑme. Ǹ nɑ ɑ̀ hɔ ndɑ seseri hinkɑ. Bɑtukɔ yom mo go cɛ kɑsu fuuɑ mee gɑɑ.
Cɔfɔ Ikpɛ dɔntɔneize fɔ mɑ kɑɑ cɛ Piɛɛ jɛrɛ gɑɑ. Kɑɑri bɑmbɑtɑ fɔ mɑ tɛ kɑ fuuɑ hɑɑgɑndi. Ikpɛ dɔntɔneize di nɑ Piɛɛ kɑru cɔrɔ gɑɑ kɑ ɑ̀ tunɑndi. À cii: Tunu kɑ cɛ ndɑ wɑɑsi. Cɔfɔ seseri yom di kulu feeri kɑ hunu ɑ̀ kɑmbɛ yom gɑɑ.
Ikpɛ dɔntɔneize di cii ɑ̀ sɛ: N kunɑcendi hɔ kɑ n tɑɑmu yom dɑm. Piɛɛ tɛ yɑ di. À ye kɑ cii Piɛɛ sɛ: N kpɛ dɑm kɑ ɑ gɑnɑ.
Piɛɛ hunu kɑ ɑ̀ gɑnɑ. À mɑnɑ bei kɑ cimi no hɛ kɑ Ikpɛ dɔntɔneize di go tɛ, ɑmmɑ ɑ̀ tɑmmɑ hɑli ngɑ gɑ hɑndiri no.
Sɑɑ kɑ ǹ bisɑ bɑtukɔ sintine ndɑ ihinkɑntɛ gɑɑ ǹ tɔ guuru gɑmbu fɔ dɔ kɑ ɑ̀ gɑ wɑngɑrɑ hɛrɛ gunɑ. Gɑmbuɑ feeri ngɑ bɔm sɛ. Ikpɛ dɔntɔneize di nɑ Piɛɛ dum hɑli jinɑ fɔndɔ fɔ bɔm. Cɔfɔ mɑɑsɑ mɑɑsɑ ɑ̀ nɑ Piɛɛ tɑm.
Piɛɛ lɑɑkɑli ye ɑ̀ gɑɑ. À cii: Mɑɑsɑ ɑ bei cimi nɑ Kpe yɑ nɑ ngɑ dɔntɔneize sɑmbɑ. À nɑ ɑ kɑɑ Hirodu kɑmbɛ ndɑ hɛ kulu kɑ Yuifu yom go bɑtu ngei mɑ tɛ ɑ sɛ.
Kɑ Piɛɛ go fɑhɑm ndɑ hɛ kɑ ɑ̀ tɛ, cɔfɔ ɑ̀ tɔ Mɑriɑmɑ fuu. Mɑriɑmɑ wɔ Yohɑnnɑ kɑ ǹ cii ɑ̀ sɛ Mɑɑku, ɑ̀ nyɑ no. Nungu di no bɔrɔ boobo meigu ko kɑ ɑduwɑ tɛ.
Sɑɑ kɑ Piɛɛ nɑ hundi mee kɑru, gbeiize hundiyo fɔ kɑ ɑ̀ mɑɑ Lɔdɑ kɑɑ kɑ tu ɑ̀ sɛ.
Kɑ ɑ̀ bei Piɛɛ jinde no, binekɑɑne sɑbu sɛ ɑ̀ mɑnɑ meeɑ feeri ɑmmɑ ɑ̀ zuuru kɑ kpei beerem no bɑɑru. À cii: Piɛɛ go cɛ hundi mee.
Ammɑ ǹ cii ɑ̀ sɛ: N hɔllɔ no. Ammɑ hundiyɑ wɔ cii: Cimi no Piɛɛ no. Ǹ cii: Ikpɛ dɔntɔneize no.
Ammɑ Piɛɛ mɑnɑ cɛ ndɑ hundi mee di kɑruyom. Sɑɑ kɑ ǹ nɑ hundi meeɑ feeri ǹ di ɑ̀. Cɔfɔ mɑmɑci nɑ ǹ dii.
Piɛɛ mo nɑ kɑmbɛ sombu ǹ sɛ kɑ cii ǹ mɑ dɛnjɛ. À du kɑ deede ǹ sɛ zɑngɑ dimi Kpe nɑ ngɑ kɑɑ kɑsuɑ kunɑ. À cii ǹ sɛ: Wom mɑ Yɑkɔfu ndɑ nyɑize kulu no bɑɑru. À bɑndɑ ɑ̀ hunu kɑ kpei nungu fɔ.
À mo bo, kɔsɔngu bɑmbɑtɑ tunu wɑnguize yom gɑme kɑ simbɑ ndɑ Piɛɛ zɑngɑ hɛ fɔ tɛ Piɛɛ dɔ.
Hirodu nɑ ɑ̀ ceeci ɑmmɑ ɑ̀ mɑnɑ di ɑ̀. Bine ɑ̀ nɑ bɑtukɔ yom di hã. À nɑ mei no ǹ mɑ bɑtukɔ yom wi. Hirodu mo tunu Yude lɑɑbu kɑ kpei gɔrɔ Kɑsɑriɑ wɑngɑrɑ.
Hirodu bine tɔ kɑlɑ kɑlɑ Tiru kpɑɑrɑ bɔrɔ yom sɛ ndɑ Sidom kpɑɑrɑ bɔrɔ yom sɛ. Ammɑ ngei wɔ nɑ mefɔ tɛ kɑ kɑɑ Hirodu dɔ. Ǹ nɑ kpɑɑsitɛrɛ tɛ ndɑ Bɑlɑtusu kɑ ɑ̀ ci Hirodu yerimɑ. Ǹ go ceeci bɑɑni mɑ tɛ ngei ndɑ Hirodu gɑme zɑmɑ Hirodu lɑɑbu no ǹ lɑɑbu go du ŋmɑɑri.
Hɑnu kɑ ǹ jisi, Hirodu nɑ ngɑ kpetɛrɛ kpɛ dɑm. À gɑ gɔrɔ ciiti kɑrigɑ bɔm kɑ sendi jɑmɑ sɛ.
Beerem hiyɑ kɑ kuwɑ. Ǹ cii: À mɑnɑ ci bɔrɔ yɑ go sendi, ikpɛ fɔ yɑ gɑ sendi.
Mɑɑsɑ mɑɑsɑ Kpe dɔntɔneize fɔ nɑ ɑ̀ kɑru zɑmɑ ɑ̀ mɑnɑ Ikpɛ bɛɛrɑndi. Nɑni yom nɑ ɑ̀ ŋmɑɑ kɑlɑ ɑ̀ bu.
Ikpɛ Sendɑ kɑru kɑ see kɑ tɔntɔnu kɑlɑ kɑlɑ.
Sɑɑ kɑ Bɑɑnɑbɑ ndɑ Sɑuli nɑ ngei gbei tɔnɑndi, ǹ bɛrɛ kɑ ye Yerusɑlɛm wɑngɑrɑ. Ǹ kpeindɑ Yohɑnnɑ kɑ ǹ cii ɑ̀ sɛ Mɑɑku ngei bɑndɑ.
Andebi yom ndɑ cɛbɛkɔ yom goono Antiɔku Mɛsiyɑ mɑrgɑ kunɑ. Ngei neyɑ, Bɑɑnɑbɑ ndɑ Simeyɔ kɑ ǹ cii ɑ̀ sɛ Biku ndɑ Lusiɑ, Sileni bɔrɔ ndɑ Mɑnɑhim kɑ ǹ nɑ ɑ̀ biiri mefɔ ndɑ gɑndɑkpɛ Hirodu ndɑ Sɑuli.
Sɑɑ kɑ ǹ go gbei tɛ Kpe sɛ ko meehɔ, cɔfɔ Biyɑ Hɑlɑɑlɑ cii ǹ sɛ: Wɑ Bɑɑnɑbɑ ndɑ Sɑuli kɑɑ ɑ sɛ ŋmɑni, gbei kɑ ɑ̀ sɛ ɑ nɑ ǹ cɛɛ.
Ǹ bine nɑ ngei meehɔ tɛ kɑ beeni kɑ ɑduwɑ tɛ. Ǹ nɑ ngei kɑmbɛ yom dɛcɛ Bɑɑnɑbɑ ndɑ Sɑuli bɔm kɑ ǹ fee ŋmɑni Ikpɛ gbei sɛ. À gɑɑ no ǹ nɑ ǹ tɑm.
Beerem wɔ kɑ Biyɑ Hɑlɑɑlɑ dɔntɔm, ǹ kpei Selusiɑ kpɑɑrɑ. Zɑ Selusiɑ ǹ huro hɑrihi kɑ kpei Kuburu hɔndɛ tɑɑsi bɔm.
Sɑɑ kɑ ǹ tɔ Sɑlɑmi wɑngɑrɑ, ǹ nɑ Ikpɛ Sendɑ fɛɛ Yuifu yom mɑrgɑ fuu yom kunɑ. Yohɑnnɑ mo goono ǹ bɑndɑ ko kɑ ǹ gɑɑ.
Ǹ nɑ hɔndɛ tɑɑsɑ tɑɑru kɑ bisɑ kɑlɑ Pɑfusɑ kpɑɑrɑ, nungu kɑ ǹ nɑ mondɑbɑrukpɛ fɔ gɑru. Ngɑ wɔ ɑndebi tɑngɑri tɑngɑri no kɑ ɑ̀ ci Yuifu. À mɑɑ no Bɑsuwɑ.
À goono gɑɑbikoni fɔ dɔ kɑ ǹ cii ɑ̀ sɛ Sejisu Pɔlu, bɔrɔ fɔ kɑ ɑ̀ gundɑ fɑhɑm. À nɑ Bɑɑnɑbɑ ndɑ Pɔlu cɛɛ ngɑ mɑ mɑɑ Ikpɛ Sendi.
Elimɑ mɑɑ di feeriji yɑ ci mondɑbɑrukpɛ. À gɑ gɑɑbɑ ndei. À gɑ ceeci ngɑ mɑ gɑɑbikoni di bɛrɛ kɑ ɑ̀ kɑɑ nɑɑne fɔndɔ gɑɑ.
Ammɑ Sɑuli kɑ ǹ cii ɑ̀ sɛ Pɔlu tɔ ndɑ Biyɑ Hɑlɑɑlɑ. À nɑ moo sinji ɑ̀ gɑɑ.
À cii: Ni wɔ, n tɔ ndɑ gulinci ndɑ zɑmbɑ dimi kulu. Ni yɑ Ibilisi ize no. Ǹ ci cɛyom susu kulu ŋmɔne ibɛrɛ. N si cɛ bɑ, ndɑ Ikpɛ fɔndɔ cɛɑntei siirɑndiyom?
Mɑɑsɑ bine, gunɑ Kpe kɑmbɛ nɑ n dii. N kɑɑ dɑnɑ. N si di weenu hɑli lɔkɑci fɔ. Mɑɑsɑ mɑɑsɑ budɑ ndɑ kube zumbu Elimɑ bɔm. À bibiri bibiri kɑ bɔrɔ ceeci ɑ̀ mɑ ngɑ kɑmbɛ dii.
Kɑ gɑɑbikonɑ di hɛ kɑ tɛ, ɑ̀ nɑɑne. À gɑ mɑmɑci ndɑ Kpe cɛbɛ.
Pɔlu bine ndɑ beerem kɑ ǹ goono ɑ̀ bɑndɑ hurɑ hɑrihi Pɑfusɑ kpɑɑrɑ kɑ kɑɑ Pɛligɑ kpɑɑrɑ, Pɑmfili lɑɑbu. Yohɑnnɑ hunu ǹ bɑndɑ kɑ ye Yerusɑlɛm.
Ammɑ Pɔlu yom bisɑ Pɛligɑ kɑ kɑɑ Antiɔku Pisidiɑ lɑɑbu wɑngɑrɑ fɔ kunɑ. Ǹ hurɑ Yuifu yom mɑrgɑ fuu kunɑ hulonzom hɑnu hine kɑ gɔrɔ.
Moisi fɔndɑ ndɑ ɑndebi yom tirɑ yom cooyom bɑndɑ, Yuifu yom mɑrgɑ fuu jinɑ yom nɑ bɔrɔ dɔntɔm ǹ gɑɑ. Ǹ cii: Nyɑize hɑibɔrɔ yom, de wom gundɑ sendi fɔ kɑ jɑmɑ wɔ no himmɑ, wɑ ɑ̀ cii.
Pɔlu bine tunu kɑ cɛ. À nɑ ngɑ kɑmbɛ sombu. À cii: Isirɑilɑ hɑibɔrɔ yom ndɑ wom dimi cindei, wom kɑ wom go hɑmburu Ikpɛ, wɑ hɑngɑ dɑm.
Isirɑilɑ jɑmɑ wɔ ŋmɔne Ikpɛ yɑ nɑ i cɛɛ yom suubɑ. À nɑ jɑmɑ wɔ mo bɛɛrɑndi sɑɑ kɑ ǹ kpei yotɛrɛ kɑ gɔrɔ Eziputu lɑɑbu. À nɑ ǹ kɑɑ Eziputu lɑɑbu ndɑ kɑmbɛ dɑbɑri.
À suuru ndei mo gɑnji kunɑ jiiri weitɑɑci.
Sɑɑ kɑ ɑ̀ nɑ dimi iye hɑlɑci Kɑnɑnɑ lɑɑbu kunɑ, ɑ̀ nɑ ǹ lɑɑbu di no ngɑ jɑmɑ sɛ ǹ mɑ tubu.
Nge yom di tɛ zɑngɑ jiiri zɑngu tɑɑci ndɑ weigu. À bɑndɑ Ikpɛ nɑ jɑmɑ di nɑ ciitikɔ yom kɑlɑ ɑndebi Sɑmuɛli wɑtɛ.
Ngɑ di bɑndɑ no, ǹ nɑ gɑndɑkpɛ ŋmɑɑrɛ. Ikpɛ mo nɑ ǹ no Sɑuli kɑ ɑ̀ ci Kisu koo, Benzɑmim dimiize fɔ. Sɑmuɛli nɑ lɑɑbu kpetɛrɛ ŋmɑɑ jiiri wei tɑɑci.
Sɑɑ kɑ Ikpɛ nɑ ɑ̀ kɑɑ, ɑ̀ nɑ Dɑfidi tunɑndi ǹ sɛ ɑ̀ mɑ ci gɑndɑkpɛ. Dɑfidi bɔm nɑ Ikpɛ tɛ sɛdɑ kɑ cii: A di Dɑfidi kɑ ɑ̀ ci Yɑsɑi koo, bɔrɔ no kɑ ɑ̀ sɑbɑ ndɑ ɑ bine. À gɑ ɑ binebɑɑ kulu tɛ mɑ.
Dɑfidi bɑndɑ yom kunɑ no ɑlikɑwɑli bɔm Ikpɛ nɑ Fɑɑbɑkɔ tunɑndi Isirɑilɑ sɛ. Ngɑ yɑ ci Yesu.
Zɑ Yesu mɑnɑ kɑɑ, Yohɑnnɑ jinɑ kɑ bɑɑru fɛɛ Isirɑilɑ jɑmɑ kulu sɛ. À cii ǹ sɛ ǹ mɑ tuubi kɑ du mirɑndiyom.
Kɑ Yohɑnnɑ go kɑ ngɑ bɑtɑ beeni, ɑ̀ cii beerem sɛ: Mee nɑ wom nɑ ɑ tɑmmɑ? Yɑ nɑ ci Bɔrɔ kɑ wom tɑmmɑ. Ammɑ gunɑ ɑ bɑndɑ, bɔrɔ fɔ gɑ kɑɑ kɑ yɑ nɑ tɔ yɑ ɑ̀ tɑɑmu kɑɑ.
Nyɑize hɑibɔrɔ yom, Abulɛmɑ dimiize yom ndɑ wom dimi cindei, wom go hɑmburu Ikpɛ, wom sɛ no ǹ nɑ fɑɑbɑ sendi wɔ sɑmbɑ.
Beerem kɑ ǹ goono Yerusɑlɛm ndɑ gɔrɛ ndɑ ǹ gɑɑbikoni yom mɑnɑ Yesu bei. Ǹ mɑnɑ ɑndebi yom sendi yom kɑ ǹ go coo hulonzom hɑnu kulu bei. Ammɑ ǹ nɑ Ikpɛ Sendɑ tɔnɑndi kɑ ǹ nɑ Yesu ciiti kɑ zeeri.
Ǹ mɑnɑ du hɛ lɑlɔ fɔ kulu Yesu gɑɑ kɑ ɑ̀ mɑ tɔ ǹ mɑ ɑ̀ wi. Ndɑ ɑ̀ kulu ǹ nɑ Pilɑtu ŋmɑɑrɛ kɑ cii ɑ̀ mɑ nɑm ǹ mɑ Yesu wi.
Sɑɑ kɑ ǹ nɑ hɛ kulu kɑ ǹ hɑntum Yesu bɔm tɔnɑndi, ǹ nɑ ɑ̀ zumɑndi kɑ ɑ̀ kɑɑ bundu gɑɑrɑntɑ gɑɑ. Ǹ nɑ ɑ̀ dɑm sɑɑrɛ fɔ kunɑ mo.
Ammɑ Ikpɛ nɑ ɑ̀ tunɑndi bukɔ yom gɑme.
Jiribi boobo mo nɑ ɑ̀ nɑ ngɑ bɔm kɑɑtɛrɛ beerem sɛ, nge yom kɑ ǹ nɑ ɑ̀ gɑnɑ zɑ Gɑlile lɑɑbu kɑ kpei Yerusɑlɛm wɑngɑrɑ. Mɑɑsɑ beerem nge yom di yɑ ci Yesu sɛdɑ yom jɑmɑ dɔ.
I yom mo, i yom yɑ go Bɑɑru Hinno wɑɑzu tɛ wom sɛ. Bɑɑru wɔ yɑ ci ɑlikɑwɑli kɑ Ikpɛ tɛ i cɛɛ yom sɛ.
Ikpɛ nɑ ɑlikɑwɑli wɔ tɔnɑndi i sɛ, i yom kɑ i ci ǹ ize yom sɑɑ kɑ ɑ̀ nɑ Yesu tunɑndi. Ǹ nɑ wɔne hɑntum Sɑmu hinkɑntɛ kunɑ kɑ cii: Ni yɑ ɑ ize nɑ. Zɑ hunkunɑ hɛɛ yɑ ci Bɑɑbɑ n sɛ.
À cii yɑ zɑmɑ Ikpɛ nɑ Yesu tunɑndi bukɔei gɑme. À si ye fumbi dɔ kpɛɛnɛ. Yɑ mo no Ikpɛ Sendi cii: A kɑɑ wom no Dɑfidi ɑlikɑwɑli hɑlɑɑlɑntɛ yom ndɑ tɑbɑtɑntɛ yom. 
À sɛ nɑ, Ikpɛ Sendi cii kpɛɛnɛ: N si nɑm n ŋmɔne Hɑlɑɑlɑkpɛ mɑ fumbu.
Sɑɑ kɑ Dɑfidi nɑ gbei tɛ ngɑ zɑmɑni kunɑ ndɑ Ikpɛ miilɑ, ɑ̀ bɑndɑ ɑ̀ kɑni. Ǹ nɑ ɑ̀ fiji ɑ̀ cɛɛ yom dɔ hɑli ɑ̀ fumbu.
Ammɑ Yesu wɔ kɑ Ikpɛ nɑ ɑ̀ tunɑndi mɑnɑ fumbu.
Ngɑ di sɛ nyɑize hɑibɔrɔ yom, wom mɑ bei kɑ Yesu wɔ dɔ ǹ go bɔrɔ dulum yɑɑfɑyom bɑɑru fɛɛ wom sɛ.
Bɔrɔ kulu kɑ ɑ̀ go nɑɑne Yesu gɑɑ, Ikpɛ go kɑ ɑkpɛ cɛɑndi susu hɛ kulu gɑɑ. À go wom cɛɑndi susu hɛ kulu gɑɑ kɑ Moisi fɔndɑ mɑnɑ hini kɑ bɔrɔ cɛɑndi susu.
Ngɑ di sɛ, wom mɑ lɑɑkɑli ndɑ hɛ yom wɔ kɑ ɑndebi yom hɑntum ngei tirɑ yom kunɑ ǹ mɑ si kɑm wom bɔm. Ǹ cii:
Gunɑ, wom fɛntɛkpɛ yom. Wɑ mɑmɑci kɑ hɑlɑci. A go gbei fɔ tɛ wom jiribi yom kunɑ, gbei kɑ wom si ɑ̀ cimɑndi pɑti pɑti, bɑ de bɔrɔ fɔ nɑ ɑ̀ deede wom sɛ.
Yuifu yom hunu ngei mɑrgɑ fuu. À gɑɑ no dimi cindei nɑ ǹ ŋmɑɑrɛ ǹ mɑ ye kɑ sendi yom di cii ngei sɛ kpɛɛnɛ hulonzom hɑnu teji.
Kɑ jɑmɑ di kɑru kɑ see, Yuifu boobo ndɑ wɔ kɑ yom bɛrɛ kɑ Yuifu yom fɔndɔ gɑnɑ ko tɑmtɛrɛ Ikpɛ sɛ, ǹ nɑ Pɔlu ndɑ Bɑɑnɑbɑ gɑnɑ. Ngei mɑ sendi ǹ sɛ kɑ cii ǹ mo himmɑ dɑm Ikpɛ gomini gɑɑ.
Hulonzom hɑnu teji hine wɑngɑrɑ di bɔrɔ bɑyom kulu meigu kɑ mɑɑ Ikpɛ Sendi.
Ammɑ kɑ Yuifu yom di bɔrɔ boobo meigu, ǹ tɔ ndɑ cɛnsɛ ko kɑkɔ. Ǹ nɑ ɑ̀ sendi yɑmu kɑ gɑɑbɑ ndɑ hɛ kɑ Pɔlu cii.
Ammɑ Pɔlu ndɑ Bɑɑnɑbɑ sendi ndɑ yɑrutɛrɛ. Ǹ cii: Tilɑsi no i mɑ Ikpɛ Sendɑ cii wom sɛ jinɑ. Ammɑ zɑ kɑ wom go hunguɑ̀, wom bumbum lɑsɑbu zɑngɑ wom mɑnɑ tɔ hundi kɑ ɑ̀ si beeni gɑɑ. Gunɑ, i gɑ bɛrɛ dimi cindei dɔ hɛrɛ.
Yɑ no Kpe nɑ i no mei kɑ cii: A nɑ n tɛ nɑ n mɑ ci kɑɑri dimi cindei sɛ zɑmɑ n mɑ kpeindɑ fɑɑbɑ bɑɑru kɑlɑ hɑndunyɑ mee ndɑ mee.
Sɑɑ kɑ dimi cindei mɑɑ yɑ di, ǹ fɑihã kɑ Kpe Sendɑ bɛɛrɑndi. Beerem kulu mɑ kɑ Ikpɛ nɑ ǹ jisi hundi kɑ ɑ̀ si beeni sɛ, ǹ kulu nɑɑne.
Ikpɛ Sendɑ gɑ kɑru kɑ see lɑɑbu di kulu kunɑ.
Ammɑ Yuifu yom nɑ wɑngɑrɑ di weibɔrɔ hinno yom kɑ ǹ go kɑ Ikpɛ bɛɛrɑndi ndɑ wɑngɑrɑ bɔrɔ beeri yom zukum hɑli ǹ tunu Pɔlu ndɑ Bɑɑnɑbɑ gɑɑ kɑ ǹ guruguzɑndi. Ǹ nɑ ǹ gɑɑrɛ kɑ kɑɑ ngei lɑɑbu kunɑ.
Ammɑ Pɔlu ndɑ Bɑɑnɑbɑ tɛ, ngei cee si ngei kɑmbɛ si. À bɑndɑ ǹ kpei Ikoniɑ wɑngɑrɑ.
Coobɑɑbɑize yom mo tɔ ndɑ binekɑɑne ndɑ Biyɑ Hɑlɑɑlɑ.
À kɑɑ tɔ Ikoniɑ wɑngɑrɑ kunɑ Pɔlu ndɑ Bɑɑnɑbɑ huro Yuifu yom mɑrgɑ fuu kunɑ. Ǹ sendi kɑlɑ Yuifu yom ndɑ Gɑrɛku boobo nɑɑne.
Ammɑ Yuifu yom kɑ ǹ mɑnɑ nɑɑne nɑ dimi cindei zukum kɑ ǹ bine yom bibɑndi nyɑize yom gɑɑ.
Pɔlu ndɑ Bɑɑnɑbɑ goono Ikoniɑ kɑ jɛ ko sendi ndɑ yɑrutɛrɛ Kpe kunɑ. Kpe gɑ sɛdɑ tɛ ngɑ gomini Sendɑ bɔm kɑ nɑm ɑlɑmu yom ndɑ mɑmɑci yom mɑ tɛ ǹ kɑmbɛ yom dɔ.
Ammɑ wɑngɑrɑ di jɑmɑ fee ihinkɑ. Afɔ yom goono Yuifu yom bɑndɑ, ɑfɔ yom mo goono diyɑ yom bɑndɑ.
Dimi cindei ndɑ Yuifu yom ndɑ ǹ gɑɑbikoni yom tunu Pɔlu ndɑ Bɑɑnɑbɑ gɑɑ ngei mɑ ǹ guruguzɑndi kɑ ǹ cetu cetu ndɑ tɑndi yom.
Kɑ Pɔlu ndɑ Bɑɑnɑbɑ du bɑɑru, ǹ zuuru kɑ kpei Lisitɑ ndɑ Dɑlibɑ kpɑɑrɑ yom kunɑ Likoniɑ lɑɑbu ndɑ ǹ hundɑntɛ yom.
Nungu yom di mo ǹ go wɑɑzu Bɑɑru Hinno bɔm.
Lisitɑ kpɑɑrɑ kunɑ bɔrɔ fɔ goono kɑ ɑ̀ cee yom si tɛ. À goono leebɑntɛ zɑ ɑ̀ nyɑ gunde. À mɑnɑ dirɑ bɑ ce fɔ.
À go hɑngɑ dɑm ko mɑɑ Pɔlu go sendi. Pɔlu mo nɑ ɑ̀ gunɑ. Pɔlu di bɔrɔ di gundɑ nɑɑne kɑ ɑ̀ gɑ ɑ̀ no gɑɑhɑm bɑɑni.
À gɑɑ nɑ Pɔlu cii ndɑ jinde beeri: Tunu kɑ cɛ n cee gɑɑ. Cɔfɔ mɔngɔlɑ tunu finyɑ kɑ dirɑ.
Sɑɑ kɑ jɑmɑ di hɛ kɑ Pɔlu tɛ, ǹ nɑ jinde zɑɑ ndɑ Likoniɑ cinɛ kɑ cii: E, ikpɛ yom zumbu i dɔ kɑ ngei bɔm tɛ zɑngɑ bɔrɔ yom.
Ǹ nɑ Bɑɑnɑbɑ cɛɛ Zɑfɑ. Pɔlu mɑ ǹ nɑ ɑ̀ cɛɛ Hɛmɛ zɑmɑ ngɑ yɑ ci hɑikusu sendi kunɑ.
Zɑfɑ dɔ gɑrɑndikɔ kɑ ɑ̀ tooru fuu goono wɑngɑrɑ di birini mee jine kɑɑndɑ hɑuyeji yom ndɑ tuuri boosi yom wɑngɑrɑ birini mee yom gɑɑ. À gɑ bɑɑ ngɑ mɑ gɑrɑndi tɛ ndei jɑmɑ di bɑndɑ.
Ammɑ kɑ Pɔlu ndɑ Bɑɑnɑbɑ kɑ ǹ ci diyɑ yom mɑɑ yɑ di, cɔfɔ ǹ nɑ ngei kpɛ yom kɔɔtu Ikpɛ cɛnɑndiyom sɑbu sɛ. Ǹ zuuru kɑ huro jɑmɑ di kunɑ. Ǹ go kuwɑ kɑ cii:
E iburɑdɑm yom, ifɔ sɛ no wom go hɛ yom wɔ tɛ? I yom mo iburɑdɑm yom no ndɑ hɑɑli zɑngɑ wom. Bɑɑru Hinno no i go wɑɑzu wom sɛ hɑli wom mɑ fee ndɑ hɛ kɔnu yom wɔ kɑ bɛrɛ Ikpɛ Hundikpɛ dɔ hɛrɛ. Ikpɛ wɔ nɑ bɛɛnɛ ndɑ gɑndɑ ndɑ tɛku ndɑ hɛ kulu kɑ ɑ̀ goono ǹ kunɑ tɑkɑ.
Zɑmɑni yom kɑ ǹ bisɑ kunɑ Ikpɛ nɑm hɑndunyɑ dimi yom kulu nɑ ngei bɔm fɔndɔ yom gɑnɑ.
Ndɑ ɑ̀ kulu ɑ̀ mɑnɑ ngɑ bɔm nɑm sɛdɑ si. À nɑ ihinno tɛ kɑ ɑ̀ go kɑ i no bɛɛnɛ hɑri ndɑ ɑliwɑti bɑrikɑntɛ yom zɑ bɛɛnɛ. À nɑ i no ŋmɑɑri hɑli i kungu kɑ i bine yom tɔnɑndi ndɑ binekɑɑne.
Bɑ kɑ ǹ nɑ hɛ nge yom di cii ǹ sɛ, kɑlɑ dɑcɑti ǹ du kɑ hungu jɑmɑ di sɛ ǹ mɑ gɑrɑndi di tɛ ngei sɛ.
Yuifu yom bine hunu zɑ Antiɔku ndɑ Ikoniɑ kɑ kɑɑ Lisitɑ kpɑɑrɑ. Ǹ nɑ jɑmɑ di bɛrɛ hɑli ǹ nɑ Pɔlu cetu ndɑ tondi yom. Ǹ nɑ ɑ̀ kukusu kɑ cendi wɑngɑrɑ bɑndɑ. Ǹ tɑmmɑ hɑli ɑ̀ bu nɑ.
Ammɑ sɑɑ kɑ coobɑɑbɑize yom cɛ kɑ ɑ̀ hundi, ɑ̀ tunu. À huro wɑngɑrɑ kunɑ. À mo bo Pɔlu ndɑ Bɑɑnɑbɑ kpei Dɑlibɑ wɑngɑrɑ.
Sɑɑ kɑ ǹ nɑ Bɑɑru Hinnɑ wɑɑzu tɛ Dɑlibɑ wɑngɑrɑ kunɑ, ǹ du gɑnɑkɔ boobo. À bɑndɑ ǹ ye Lisitɑ ndɑ Ikoniɑ ndɑ Antiɔku.
Ǹ nɑ coobɑɑbɑize yom bine yom no gɑɑbi kɑ kɑ ǹ nɑ himmɑ ǹ mɑ moo yeti nɑɑne fɔndɔ gɑɑ. Ǹ mɑ bei mo kɑ tilɑsi no i mɑ tɑɑbi boobo hɑm hɑli i kɑɑ huro Ikpɛ kpetɛrɑ kunɑ.
Sɑɑ kɑ ǹ nɑ beerem suubɑ ǹ mɑ ci mɑrgɑ hɑikusu yom Mɛsiyɑ mɑrgɑ fuu yom kulu kunɑ, ǹ nɑ ɑduwɑ tɛ ndɑ meehɔ. Ǹ nɑ gɑnɑkɔ yom tɑlifi Kpe kɑ ǹ go nɑɑne gɑɑ.
Ǹ bisɑ Pisidiɑ lɑɑbu kɑ kpei Pɑmfili lɑɑbu.
Kɑ ǹ nɑ Pɛligɑ wɑngɑrɑ bɔrɔ yom wɑɑzu ndɑ Sendɑ mo, ǹ zuli kɑ kpei Atɑliɑ kpɑɑrɑ.
Kpɑɑrɑ di no ǹ huro hɑrihi kɑ kpei Antiɔku wɑngɑrɑ, nungu kɑ n nɑ ǹ tɑlifi Ikpɛ gomini gɑɑ, gbei kɑ ǹ tɔnɑndi di sɛ.
Sɑɑ kɑ ǹ tɔ Antiɔku ǹ nɑ Mɛsiyɑ mɑrgɑ cɛɛ kɑ meigu. Ǹ deede hɛ kulu kɑ Ikpɛ tɛ ndɑ ngei ndɑ zɑngɑ ɑ̀ nɑ fɔndɔ feeri dimi cindei mo mɑ nɑɑne sɛ.
Ǹ gɔrɔ kɑ jɛ Antiɔku coobɑɑbɑize yom bɑndɑ.
Bɔrɔ fɔ yom mo hunu zɑ Yude lɑɑbu. Ǹ gɑ nyɑizei cooɑndi kɑ cii: De ǹ mɑnɑ wom dɑmbɑngu Moisi ɑlɑɑdɑ bɔm, kulu wom si hini kɑ du fɑɑbɑ.
Sendi ngɑ di sɛ no, kɑkɔ ndɑ kɔsɔngu bɑmbɑtɑ tunu Pɔlu ndɑ Bɑɑnɑbɑ ndɑ beerem di gɑme. À sɛ no ǹ nɑ Pɔlu ndɑ Bɑɑnɑbɑ ndɑ ǹ ŋmɔne ɑfɔ yom dɔntɔm Yerusɑlɛm wɑngɑrɑ. Ǹ mɑ kpeindɑ sendɑ diyɑ yom ndɑ Mɛsiyɑ mɑrgɑ hɑikusu yom dɔ.
Sɑɑ kɑ Mɛsiyɑ mɑrgɑ nɑ ǹ kɑmbɑzɑ, ǹ nɑ Finiciɑ lɑɑbu ndɑ Sɑmɑri lɑɑbu tɑɑru kɑ bisɑ. Ǹ gɑ dimi cindei bɛrɛyom bɑɑru deede. Bɑɑru di kɑɑndɑ binekɑɑne bɑmbɑtɑ nyɑizei kulu sɛ.
Kɑ ǹ tɔ Yerusɑlɛm wɑngɑrɑ Mɛsiyɑ mɑrgɑ ndɑ diyɑ yom ndɑ hɑikusu yom nɑ ǹ tɑ. Pɔlu ndɑ Bɑɑnɑbɑ deede ǹ sɛ hɛ kulu kɑ Ikpɛ tɛ ndɑ ngei.
Ammɑ Fɑrisi fɔndɔ bɔrɔ fɔ yom kɑ ǹ nɑɑne tunu kɑ cii tilɑsi no ǹ mɑ dimi cindei dɑmbɑngu. Ǹ mɑ ǹ dɑm mo ǹ mɑ Moisi fɔndɑ gɑnɑ.
Diyɑ yom ndɑ mɑrgɑ hɑikusu yom nɑ cɛrɛ meigu kɑ sendɑ gunɑ.
Kɑ kɑkɔ bɑmbɑtɑ fɔ tunu, Piɛɛ tunu kɑ cɛ. À cii ǹ sɛ: Nyɑize hɑibɔrɔ yom, wom bumbum bei zɑ dom no Ikpɛ nɑ ɑ suubɑ wom kunɑ. À nɑ ɑ suubɑ domi dimi cindei mɑ mɑɑ Bɑɑru Hinno sendi ɑ mee kunɑ hɑli ǹ mɑ nɑɑne.
Ikpɛ mo kɑ ɑ̀ gɑ bine yom bei, ɑ̀ nɑ ǹ sɛdɑ zɑ kɑ ɑ̀ nɑ ǹ no Biyɑ Hɑlɑɑlɑ zɑngɑ ɑ̀ nɑ i no.
À bine mɑnɑ fɑyɑnkɑ yom fɔ mo kulu dɑm ngei ndɑ i yom gɑme. À nɑ ǹ bine yom hinnɑndi nɑɑne gɑɑ mo.
Ngɑ di sɛ, mɑɑsɑ ifɔ sɛ wom go kɑ Ikpɛ bubure ko zuu dɑm coobɑɑbɑize yom jinde gɑɑ? Zɑ i cɛɛ yom hɑli i yom, i mɑnɑ hini kɑ zuu wɔ zɑɑ.
I go nɑɑne kɑ Kpe Yesu Mɛsiyɑ gomini dɔ i du fɑɑbɑ, zɑngɑ yɑ no ngei mo.
Jɑmɑ di kulu dɛnjɛ ko hɑngɑ dɑm Bɑɑnɑbɑ ndɑ Pɔlu sɛ. Ǹ go ɑlɑmu yom ndɑ mɑmɑci yom deede kɑ Ikpɛ tɛ ngei dɔ dimi cindei kunɑ.
Sɑɑ kɑ ǹ dɛnjɛ, Yɑkɔfu mo tunu kɑ cii: Nyɑize hɑibɔrɔ yom, wɑ hɑngɑ dɑm kɑ mɑɑ ɑ sɛ.
Simɔ Piɛɛ nɑ bɑɑru deede zɑngɑ Ikpɛ jinɑ kɑ dimi cindei kunfɑ domi ɑ̀ mɑ jɑmɑ fɔ yom suubɑ ǹ kunɑ ngɑ bumbum mɑɑ sɛ.
Ngɑ di sɑbɑ mo ndɑ ɑndebei sendi yom ndɑ zɑngɑ Ikpɛ Sendi hɑntumɑntɛ cii:
Ngɑ di bɑndɑ, ɑ ye kɑ kɑɑ. Dɑfidi kuuru bukɑ kɑ ɑ̀ kɑm ɑ gɑ ɑ̀ yɑɑrɑ kɑ cini. A kɑɑ hɛ yom kɑ ǹ sɑɑrɑ yɑrɑ kɑ cini. A gɑ ɑ̀ tunɑndi kɑ cɛɑndi.
A gɑ ɑ̀ tɛ zɑmɑ bɔrɔ cindei mɑ Kpe ceeci, bɑ ndɑ dimi cindei kulu kɑ ǹ cɛɛ ndɑ ɑ mɑɑ. Yɑ no Kpe cii, ngɑ kɑ ɑ̀ go hɛ yom wɔ kulu tɛ.
Hɛ kɑ Ikpɛ cii noyɑ, ngɑ kɑ ɑ̀ nɑ ngɑ gbei kulu kɑɑtɛrɛ zɑ zɑmɑni sintiyom.
À sɛ no, ɑ diyom gɑɑ i mɑ si beerem kɑ ǹ bɛrɛ Ikpɛ sɛ dimi cindei kunɑ tɑɑbɑndi.
Ammɑ i mɑ hɑntum ǹ sɛ kɑ cii ǹ mɑ ǹ bɔm fee ndɑ tooru ŋmɔne ziibi ndɑ zinɑ ndɑ hɛ kɑ ǹ kɔtɛ kɑ wi ndɑ kuri.
Zɑ dom zɑmɑni yom kunɑ, Moisi gundɑ fɛɛkɔ yom wɑngɑrɑ fɔ fɔ kulu kunɑ. Ǹ gɑ Moisi fɔndɑ coo Yuifu yom mɑrgɑ fuu yom kunɑ hulɑnzom hɑnu kulu.
À bine sɑbɑ diyɑ yom ndɑ mɑrgɑ hɑikusu yom ndɑ Mɛsiyɑ mɑrgɑ kulu sɛ ǹ mɑ beerem suubɑ ngei kunɑ kɑ ǹ dɔntɔm Antiɔku wɑngɑrɑ Pɔlu ndɑ Bɑɑnɑbɑ bɑndɑ. Ngei neyɑ, Yudɑ kɑ ǹ cii ɑ̀ sɛ Bɑɑsɑbɑ ndɑ Silɑ, wɔ kɑ yom gundɑ bɛɛrɛ nyɑizei kunɑ.
Ǹ nɑ tirɑ wɔ hɑntum kɑ dɑm ǹ kɑmbɛ kɑ cii. I yom diyɑ yom ndɑ hɑikusu yom ndɑ nyɑizei go wom dimi cindei nyɑize yom fɔɔ, wom kɑ wom goono Antiɔku ndɑ Siriɑ ndɑ Siliciɑ.
I mɑɑ bɑɑru bɔrɔ fɔ yom hunu i dɔ kɑ wom lɑɑkɑli tunɑndi ndɑ sendi yom. Ǹ go wom bine yom biriji kɑ cii kɑlɑ ǹ mɑ wom dɑmbɑngu. Wom mo Moisi fɔndɑ gɑnɑ. Wom mo bei i mɑnɑ ǹ no fɔndɑ.
Sɑɑ kɑ i kulu meigu mefɔ ɑ̀ sɑbɑ i sɛ i mɑ beerem suubɑ i kunɑ kɑ ǹ dɔntɔm wom dɔ i binebɑɑkɔ yom wɔ bɑndɑ, Bɑɑnɑbɑ ndɑ Pɔlu.
Ngei yɑ nɑ ngei hundi yom neerɑ Kpe Yesu Mɛsiyɑ mɑɑ sɑbu sɛ.
À sɛ no, i nɑ Yudɑ ndɑ Silɑ dɔntɔm ngei mo mɑ hɛ fɔlɔnku yom di bɑɑru cii wom sɛ.
À sɑbɑ Biyɑ Hɑlɑɑlɑ sɛ, ɑ̀ sɑbɑ i yom mo i sɛ, i mɑ si time fɔ ŋmɑni kulu dɛcɛ wom bɔm kɑ ɑ̀ ci tilɑsi.
Wom mɑ wom bɔm fee hɛ yom kɑ ǹ nɑ ǹ gɑrɑndi tɛ tooru gɑɑ. Wɑ fee ndɑ kuri ndɑ hɛ kɑ ǹ kɔtɛ kɑ wi. Wɑ fee ndɑ zinɑ. De wom go wom bɔm jɛ hɛ nge yom di gɑɑ, kulu wom boori. Too. Wom mo gɔrɔ ndɑ bɑɑni.
Bine kɑ ǹ nɑ ǹ tɑm, ǹ kpei Antiɔku wɑngɑrɑ. Ǹ nɑ Mɛsiyɑ mɑrgɑ meigu kɑ tirɑ di no ǹ sɛ.
Ngei mo kɑ ǹ nɑ ɑ̀ coo, ǹ fɑihã ndɑ yɑmɑrɑndiyom kɑ ǹ kɑɑndɑ ǹ sɛ.
Ǹ nɑ jiribi yom tɛ nodi. À bɑndɑ lɑɑkɑli kɑne kunɑ no, nyɑizei nɑ ǹ tɑm ǹ mɑ ye diyɑ yom kɑ ǹ nɑ ǹ dɔntɔm dɔ. [
Ammɑ nungu di gɔrɛ kɑɑni Silɑ sɛ.]
Pɔlu ndɑ Bɑɑnɑbɑ mo gɔrɔ Antiɔku. Ǹ go cooɑndi kɑ Bɑɑru Hinno wɑɑzu Kpe Sendɑ bɔm. Bɔrɔ fɔ yom mo goono ǹ bɑndɑ.
Sɑɑ kɑ jiribi fɔ yom bisɑ, Pɔlu cii Bɑɑnɑbɑ sɛ: Mɑɑsɑ i mɑ ye wɑngɑrɑ yom di kulu kunɑ nungu yom kɑ i jinɑ kɑ wɑɑzu Kpe Sendɑ bɔm. I mɑ nyɑize yom kunfɑ kɑ di zɑngɑ ǹ goono.
Bɑɑnɑbɑ bɑɑ ngɑ mɑ kpeindɑ Yohɑnnɑ kɑ ǹ cii ɑ̀ sɛ Mɑɑku ngei bɑndɑ.
Ammɑ Pɔlu di ɑ̀ mɑnɑ himɑ ǹ mɑ kpeindɑɑ̀ zɑmɑ ɑ̀ zuuru kɑ ngei nɑm Pɑmfili kpɑɑrɑ. À mɑnɑ kpei gbei tɛ ǹ bɑndɑ.
Kɔsɔngu bɑmbɑtɑ tɛ ǹ gɑme hɑli ɑ̀ tɔ ǹ fee ndɑ cɛrɛ. Bɑɑnɑbɑ kpeindɑ Mɑɑku ngɑ bɑndɑ kɑ kpei Kuburu hɔndɛ tɑɑsi.
Pɔlu mo kɑ ɑ̀ nɑ Silɑ suubɑ kpei sɑɑ kɑ nyɑizei nɑ ǹ tɑlifi Kpe gomini gɑɑ.
Pɔlu nɑ Siriɑ lɑɑbu ndɑ Cilici lɑɑbu tooru kɑ bisɑ ko Mɛsiyɑ mɑrgɑ yom no gɑɑbi.
Pɔlu tɔ Dɑlibɑ kpɑɑrɑ ndɑ Lisitɑ kpɑɑrɑ. Coobɑɑbɑize fɔ goono nungu di kɑ ǹ cii ɑ̀ sɛ Timote. Yuifu weibɔrɔ nɑɑnekɔ fɔ koo no ɑmmɑ ɑ̀ bɑɑbɑ mo Gɑrɛku no.
Nyɑize kɑ ǹ goono Lisitɑ kpɑɑrɑ ndɑ Ikoniɑ wɑngɑrɑ go tɛ sɛdɑ ɑ̀ bɔm ndɑ sɛdɑ hinnɑ.
Pɔlu bine gɑ bɑɑ Timote mɑ ngɑ gɑnɑ. À nɑ ɑ̀ dɑmbɑngu Yuifu yom kɑ ǹ goono nungu yom di sɑbu sɛ. À nɑ ngɑ di tɛ zɑmɑ ǹ kulu bei kɑ Timote bɑɑbɑ yɑ Gɑrɛku nɑ.
Kɑ ǹ gɑ bisɑ wɑngɑrɑ yom kunɑ ǹ nɑ nyɑize yom dɑm ǹ mɑ meire yom jɛ, wɔ kɑ diyɑ yom ndɑ mɑrgɑ hɑikusu yom kɑ ǹ goono Yerusɑlɛm jisi.
Mɛsiyɑ mɑrgɑ yom bine sinji kɑ boori nɑɑne kunɑ. Ǹ gɑ bɑ kɑ tɔntɔnu mo hɑnu kɑ kɑɑ hɑnu.
Pɔlu yom nɑ Filiji lɑɑbu ndɑ Gɑlɑte lɑɑbu tɑɑru kɑ bisɑ, zɑmɑ Biyɑ Hɑlɑɑlɑ hungu ǹ sɛ ǹ mɑ Sendɑ cii Azi lɑɑbu.
Sɑɑ kɑ ǹ tɔ Misiɑ lɑɑbu, ǹ ceeci ǹ mɑ kpei Bitiniɑ lɑɑbu ɑmmɑ Biyɑ Hɑlɑɑlɑ mɑnɑ tu ǹ sɛ.
Kɑ ǹ bisɑ Misiɑ lɑɑbu ǹ kɑɑ Toɑsɑ kpɑɑrɑ.
Ciini kunɑ Pɔlu di diyom fɔ. Mɑsedoni hɑibɔrɔ fɔ gɑ cɛ kɑ ɑ̀ ŋmɑɑrɛ. À cii. Kɑɑ Mɑsedoni lɑɑbu kɑ I gɑɑ.
Sɑɑ kɑ Pɔlu di diyomɑ, mɑɑsɑ mɑɑsɑ i nɑ Mɑsedoni kpeiyom fɔndɔ ceeci. I gɑ bei kɑ Ikpɛ nɑ i cɛɛ no i mɑ Bɑɑru Hinno wɑɑzu tɛ ǹ sɛ.
À sɛ nɑ kɑ i tunu Tɑɑsɑ kpɑɑrɑ i huro hɑrihi kɑ kpei susu kɑlɑ Sɑmetɑlɑci hɔndɛ tɑɑsi bɔm. À mo bo mo i kpei Niɑpoli kpɑɑrɑ.
Zɑ nungu di no i kpei Filipi kɑ ɑ̀ ci Mɑsedoni lɑɑbu wɑngɑrɑ nyɑ. Wɑngɑrɑ di goono Lome lɑɑbu meire kunɑ. I nɑ jiribi yom tɛ wɑngɑrɑ wɔ kunɑ.
Hulonzom hɑnu hine i hunu wɑngɑrɑ di kunɑ. I kpei isɑ fɔ mee gɑɑ, nungu kɑ beerem cini kɑ ɑduwɑ tɛ. I gɔrɔ nungu di kɑ sendi weibɔrɔ yom kɑ ǹ meigu sɛ.
Weibɔrɔ fɔ goono ǹ kunɑ kɑ ɑ̀ mɑɑ Lidiɑ, tɑɑfɛ siini cɑɑdɑntɛ neerɑkɔ no. Tiyɑtire kpɑɑrɑ weibɔrɔ fɔ no kɑ ɑ̀ go kɑ Ikpɛ bɛɛrɑndi. À go mɑɑ i sendɑ. Kpe mo nɑ ɑ̀ bine feeri kɑlɑ ɑ̀ nɑ sɑɑle dɑm hɛ yom kɑ Pɔlu go cii gɑɑ.
Sɑɑ kɑ ǹ nɑ ɑ̀ mirɑndi, ngɑ ndɑ ɑ̀ fuu kulu ɑ̀ nɑ i ŋmɑɑrɛ kɑ cii: De wom nɑ ɑ lɑsɑbu Kpe nɑɑnekɔ, wɑ kɑɑ zumbu ɑ hundi. Lidiɑ nɑ i tilɑsi.
À kɑɑ tɔ bine, i go kpei ɑduwɑ tɛyom dɔ. Cɔfɔ hundiyo fɔ nɑ i kube kɑ ɑ̀ gundɑ gondi beeri hɔllɛ zɑngɑ isiyɑbi. Gunɑyomɑ kunɑ no ɑ̀ go kɑɑndɑ liibɑ bɑɑbɑ ngɑ kpe yom sɛ.
À sinti kɑ i gɑnɑ, Pɔlu ndɑ i yom. À nɑ ngɑ jinde zɑɑ kɑ cii: Beerem wɔ Ikpɛ kɑ ɑ̀ bɛɛrɛ bisɑ ǹ kulu, ɑ̀ tɑm yom no. Ǹ go fɔndɔ kɑ ɑ̀ kɑɑndɑ fɑɑbɑ bɑɑru fɛɛ i sɛ.
Hɔllɛ di nɑ ngɑ di cii zɑngɑ jiribi yom. Ammɑ Pɔlu bine sɑrɑ kɑlɑ kɑlɑ. À bɛrɛ kɑ cii hɔllɛ di sɛ: Yesu Mɛsiyɑ mɑɑ gɑɑ ɑ gɑ kɑ n mei, n mɑ hunu hundiyo wɔ bɑndɑ. Mɑɑsɑ mɑɑsɑ lɔkɑci di bumbum hɔllɛ di hunu ɑ̀ bɑndɑ.
Ammɑ kɑ hundiyɑ kpe yom di ngei liibɑ sɑbɑbu beeni, ǹ nɑ Pɔlu ndɑ Silɑ dii. Ǹ nɑ ǹ cendi kɑ kpeindei hebu bɑtumɑ kunɑ hinikpɛ yom jine.
Ǹ kpeindei yerimɑ yom dɔ kɑ cii: Beerem wɔ Yuifu yom no. Ǹ bine go kɑ i wɑngɑrɑ butugu kɑlɑ kɑlɑ.
Ǹ go ɑlɑɑdɑ yom fɛɛ kɑ ǹ mɑnɑ hɑlɑli i sɛ i mɑ ǹ tɑ wɑlɑ i mɑ ǹ gɑnɑ zɑ kɑ i yom yɑ Lomɑncɛ yom no.
Cɔfɔ jɑmɑ di tunu ǹ gɑɑ mefɔ. Yerimɑ yom di nɑ ǹ jiine yom wɑfɑ kɑ kɑɑ ǹ gɑɑ. Ǹ nɑ mei no ǹ mɑ ǹ bulɑɑlɑ.
Sɑɑ kɑ ǹ nɑ ǹ bulɑɑlɑ ce boobo, ɑ̀ bɑndɑ ǹ nɑ ǹ dɑm kɑsu. Ǹ nɑ bɑtukɔ dɑm ɑ̀ mɑ ǹ bɑtu hɑli ɑ̀ mɑ boori.
Ngɑ mo zɑ kɑ ɑ̀ du meire wɔ ɑ̀ nɑ ǹ dɑm kɑsuɑ kunɑ hɑli jinɑ hɛrɛ. À nɑ ǹ cee yom dɑm dibi.
Ciini bindi Pɔlu ndɑ Silɑ go kɑ ɑduwɑ tɛ ko kɑ Ikpɛ sifɑ ndɑ betu yom. Kɑsuize cindei mo nɑ hɑngɑ dɑm ǹ sɛ.
Mefɔ mefɔ gɑndɑ zinji yom bɑmbɑtɑ fɔ tɛ kɑlɑ kɑsu fuuɑ kpɛsɛ zinji. Kɑsu mee yom kulu feeri. Kɑsuize yom mɑ kulu seseri yom feeri feeri.
Kɑsu bɑtukɔɑ mɑɑ hɛi kɑ di mee yom kulu goono feerɑntɛ. Cɔfɔ ɑ̀ nɑ ngɑ tɑkubɑ hobu. À bɑ kɑ ngɑ bɔm wi zɑmɑ ɑ̀ tɑmmɑ kɑsuize yom zuuru no.
Ammɑ Pɔlu kuwɑ ndɑ jinde beeri kɑ cii: Si bɔnɛ tɛ n bɔm sɛ zɑmɑ i kulu goono nee.
Sɑɑ di gɑɑ bɑtukɔɑ ŋmɑɑrɛ ǹ mɑ kɑɑndɑ fitilɑ. À huro ndɑ wɑɑsi. À ye gɑndɑ Pɔlu ndɑ Silɑ jine. À go gɑsi ndɑ hɑmburu.
À nɑ ǹ kɑɑ tɛrɛ kɑ cii ǹ sɛ: A jinɑ yom, ifɔ no yɑ tɛ kɑ dɑ fɑɑbɑ?
Ǹ cii ɑ̀ sɛ: N mɑ nɑɑne Kpe Yesu Mɛsiyɑ gɑɑ, n kɑɑ du fɑɑbɑ, ni ndɑ n fuu kulu.
Ǹ nɑ Kpe Sendɑ bɑɑru cii ɑ̀ sɛ, yɑ no beerem kulu sɛ kɑ ǹ goono ɑ̀ hundi kunɑ.
Sɑɑ ngɑ di ɑ̀ nɑ ǹ zɑɑ ciini kunɑ kɑ ǹ bi yom nyunu. Mɑɑsɑ mɑɑsɑ ǹ nɑ ɑ̀ mirɑndi, ngɑ ndɑ ɑ̀ fuu kulu.
Bɑtukɔɑ kpeindei ngɑ fuu kunɑ kɑ ǹ no ŋmɑɑri. À fɑihã kɑlɑ kɑlɑ, ngɑ ndɑ ɑ̀ fuu kulu, zɑmɑ ǹ go nɑɑne Ikpɛ gɑɑ.
Kɑ mo bo, yerimɑ yom nɑ dogɑri yom dɔntɔm kɑ cii: N mɑ beerem di tɑm ǹ mɑ kpei.
Kɑsu bɑtukɔɑ nɑ sendi yom yɑɑrɑ Pɔlu sɛ. À cii: Yerimɑ yom nɑ beerem dɔntɔm kɑ cii ǹ mɑ wom tɑm, wɑ kpei. Mɑɑsɑ wɑ hunu kɑ kpei ndɑ bɑɑni.
Ammɑ Pɔlu mo cii dogɑri yom sɛ: Tɛrɛkpɑrɛ no ǹ nɑ i bulɑɑlɑ, i yom Lomɑncɛ yom. Ǹ nɑ i dɑm kɑsu mo, ciiti si. Mɑɑsɑ no, ǹ gɑ i tɑm tugu kunɑ bɑ? Awo. À si ci yɑ. Ngei bumbum mɑ kɑɑ kɑ i tɑm.
Dogɑri yom di nɑ sendi yom wɔ yɑɑrɑ yerimɑ yom di sɛ. Ǹ hɑmburu kɑlɑ kɑlɑ kɑ ǹ mɑɑ Lomɑncɛ yom no.
À gɑɑ no ǹ kɑɑ kɑ ǹ suurɑndi. Kɑ ǹ tɑm ǹ nɑ ǹ ŋmɑɑrɛ ǹ mɑ hunu wɑngɑrɑ di kunɑ.
Pɔlu ndɑ Silɑ hunu kɑsuɑ kunɑ kɑ huro Lidiɑ hundi kunɑ. Kɑ ǹ di nyɑize yom, ǹ nɑ ǹ nɑ himmɑ. À bɑndɑ ǹ dirɑ.
Sɑɑ kɑ Pɔlu ndɑ Silɑ bisɑ Amfipoli wɑngɑrɑ ndɑ Apoloni wɑngɑrɑ ǹ kɑɑ Tesɑlonikɑ wɑngɑrɑ. Nungu di Yuifu yom mɑrgɑ fuu fɔ goono.
Pɔlu bine huro mɑrgɑ fuu di kunɑ zɑngɑ ɑ̀ cini tɛ. Hulonzom hɑnu hinzɑ no ɑ̀ go kɑkɔ tɛ ndei Ikpɛ Sendi hɑntumɑntɛ yom bɔm.
À go kɑ ǹ fɑhɑmɑndi kɑ cɛbɛ ǹ sɛ kɑ tilɑsi Mɛsiyɑ mɑ tɑɑbi. À mɑ bu mo kɑ ye kɑ tunu. À cii: Yesu wɔ kɑ ɑ̀ bɑɑru ɑ go fɛɛ wom sɛ, Mɛsiyɑ no.
Bɔrɔ fɔ yom nɑɑne kɑ lɑmbɑ Pɔlu ndɑ Silɑ gɑɑ. Yɑ no Gɑrɛku tutumɑ fɔ mo kɑ ǹ go kɑ Ikpɛ bɛɛrɑndi ndɑ weibɔrɔ hinno boobo.
Ammɑ Yuifu yom kɑ ǹ mɑnɑ Sendɑ cimɑndi, ǹ tɔ ndɑ cɛnsɛ. Ǹ nɑ bɔrɔ lɑlɔ fɔ yom kɑ ǹ goono kpɑɑrɑ bɔrɔ yɑmɔ yom gɑme zɑɑ kɑ wɑngɑrɑ di butugu. Ǹ kpei Yɑso kpɑɑrɑ kɑ Pɔlu ndɑ Silɑ ceeci ngei mɑ kpeindei jɑmɑ di dɔ.
Ammɑ kɑ ǹ mɑnɑ di ei, ǹ nɑ Yɑso ndɑ nyɑize fɔ yom cendi kɑ kpeindei wɑngɑrɑ yerimɑ yom jine. Ǹ kuwɑ kɑ cii: Beerem kɑ ǹ nɑ hɑndunyɑ bɛrɛ ǹ kɑɑ nee wɔ mo.
Yɑso bine yɑ nɑ ǹ kube ngɑ kpɑɑrɑ. Ǹ kulu go gɑɑbɑ ndɑ Kɑisɑ meire yom. Ǹ go cii kpe ŋmɑni fɔ goono kɑ ǹ cii ɑ̀ sɛ Yesu.
Kɑ jɑmɑ di ndɑ wɑngɑrɑ yerimɑ yom mɑɑ hɛ nge yom di, ǹ lɑɑkɑli tunu.
Sɑɑ kɑ ǹ nɑ tɔlimɛ yom tɑ Yɑso ndɑ bɔrɔ cindei gɑɑ, ǹ nɑ ǹ tɑm.
Mɑɑsɑ mɑɑsɑ nyɑize yom nɑ Pɔlu ndɑ Silɑ dɔntɔm Beriɑ kpɑɑrɑ ciini kunɑ. Sɑɑ kɑ ǹ tɔ Beriɑ, ǹ hurɑ Yuifu yom mɑrgɑ fuu kunɑ.
Yuifu nge yom di bine hɑɑli bisɑ Tesɑlonikɑ ŋmɔne yom zɑmɑ ǹ nɑ Sendɑ zɑɑ ndɑ bine fɔ. Hɑnu kulu mɑ ǹ gɑ kɑ Ikpɛ Sendi hɑntumɑntɛ yom gunɑ ndɑ himmɑ. Ǹ ceeci kɑ di hɑli yɑ no hɛ yom di goono.
À sɛ no ǹ kunɑ bɔrɔ boobo nɑɑne. Gɑrɛku weibɔrɔ bɛɛrɛkpɛ yom ndɑ hɑibɔrɔ bɑɑbɑ nɑɑne mo.
Ammɑ Tesɑlonikɑ wɑngɑrɑ Yuifu yom mɑɑ bɑɑru Pɔlu go kɑ Ikpɛ Sendɑ fɛɛ Beriɑ wɑngɑrɑ kunɑ. À gɑɑ no ǹ kpei jɑmɑ zukum.
Mɑɑsɑ mɑɑsɑ nyɑizei mo nɑ Pɔlu dum hɑli tɛku mee. Ammɑ Silɑ ndɑ Timote gɔrɔ nungu di.
Beerem kɑ ǹ go Pɔlu dum, ǹ kpeindɑɑ̀ hɑli Atinɑ wɑngɑrɑ nyɑ. Kɑ Pɔlu nɑ ǹ dɑm kɑ cii Silɑ ndɑ Timote mɑ kɑɑ ngɑ dɔ ndɑ wɑɑsi, ǹ dirɑ.
Sɑɑ kɑ Pɔlu goono Atinɑ wɑngɑrɑ di ko kɑ ǹ bɑtu, ɑ̀ bine sɑrɑ kɑlɑ kɑlɑ zɑmɑ ɑ̀ di wɑngɑrɑ tɔ ndɑ tooru yom.
Yuifu yom mɑrgɑ fuu kunɑ ɑ̀ kɑkɔ ndɑ Yuifu yom ndɑ dimi cindei kɑ ǹ go kɑ Ikpɛ bɛɛrɑndi. À cini kpei hebu bɑtumɑ hɑnu kulu kɑ kɑkɔ ndɑ beerem kɑ ɑ̀ go kube ndei.
Wɑlitɛrɛ fɔndɔ bɔrɔ yom mo, Epikɑri yom ndɑ Sitoriɑ yom go sendi ndɑ Pɔlu. Afɔ yom cii: Ifɔ no meecinekpɛ wɔ go bɑɑ ngɑ mɑ cii? Afɔ yom mo cii: À himɑ i sɛ ikpɛ ŋmɑni yotɛrɛ ŋmɔne yom bɔm no ɑ̀ go sendi. Ǹ cii yɑ di zɑmɑ Pɔlu go Yesu ndɑ ɑ̀ tunɑndiyom bukɔei gɑme bɑɑru fɛɛ ǹ sɛ.
Ǹ nɑ Pɔlu dii kɑ kpeindɑɑ̀ Aleopɑgu mɑrgɑ dɔ. Ǹ go kɑ ɑ̀ hã kɑ cii: Cɛbɛ teji wɔ kɑ ɑ̀ bɔm n go cooɑndi, i bɑɑ i mɑ bei.
N go kɑɑndɑ hɛ fɔ ŋmɑni yom i hɑngɑ sɛ. À sɛ no i go bɑɑ i mɑ bei hɛ kɑ ɑ̀ ci hɛ nge yom di feeriji.
Atinɑ bɔrɔ kulu ndɑ yo yom kɑ ǹ goono wɑngɑrɑ di sindɑ gbei fɔ kulu kɑlɑ ǹ mɑ cii wɑlɑ ǹ mɑ hɑngɑ dɑm bɑɑru teji yom sɛ.
Pɔlu cɛ Aleopɑgu mɑrgɑ bindi kɑ cii: Atinɑ hɑibɔrɔ yom, ɑ go di hɛ kulu kunɑ wom yɑ gɑnɑkɔ yom no.
Sɑɑ kɑ ɑ go bisɑ, ɑ di hɛ yom kɑ wom go sɔmbu ǹ sɛ. A di bɑndɑ tɑndɑ fɔ zɑti kɑ ǹ hɑntum ɑ̀ gɑɑ kɑ cii: Ikpɛ kɑ ǹ si bei sɛ. Wɔ kɑ ɑ̀ sɛ wom go sɔmbu zɑm kɑ bei kunɑ, ɑ̀ bɑɑru no ɑ go wom no.
Ikpɛ kɑ ɑ̀ nɑ hɑndunyɑ tɛ ndɑ hɛ kulu kɑ ɑ̀ goono ɑ̀ kunɑ, ngɑ yɑ ci bɛɛnɛ ndɑ gɑndɑ Kpe. À si gɔrɔ fuu kɑ ǹ tɛ ndɑ kɑmbɛ kunɑ.
À mɑnɑ ci ndɑ kɑmbɛ no bɔrɔ go tɑmtɛrɛ ɑ̀ sɛ, zɑngɑ de ɑ̀ go bɑɑ hɛ fɔ. Ngɑ bumbum yɑ go hɛ kulu no hundi ndɑ hulonzom yom ndɑ hɛ kulu.
Kuri fɔlɔnku gɑɑ no ɑ̀ nɑ dimi kulu tɛ ǹ mɑ gɔrɔ hɑndunyɑ kulu bɔm. À nɑ ɑliwɑti yom dumbu kɑ jisi ǹ sɛ mo ndɑ ǹ gɔrɛ dɔ yom kɔrɔme.
Ǹ mɑ Ikpɛ ceeci hɑnibɑ ǹ du kɑ tɔ ɑ̀ dɔ bɑ kɑ ɑ̀ mɑnɑ mooru i ŋmɔne fɔ fɔ kulu.
À kunɑ no i go hunɑ, i go yɔgɔi. I bɑrɑ mo zɑngɑ wom dɔɔnukɔ yom ŋmɔne ɑfɔ yom cii: I yom yɑ ɑ̀ dimi yom no.
Ngɑ di sɛ zɑ kɑ i yom yɑ Ikpɛ dimi yom no, ɑ̀ mɑnɑ himɑ i mɑ tɑmmɑ kɑ Ikpɛ bɑrɑ zɑngɑ hɛ kɑ iburɑdɑm zozobu ndɑ wurɑ wɑlɑ ɑnzɛrɛfu wɑlɑ tondi ngɑ lɑsɑbu kunɑ.
Cimi no Ikpɛ mɑnɑ i dom zɑm kɑ bei mure ɑmmɑ mɑɑsɑ ɑ̀ go kɑ iburɑdɑm kulu nungu kulu no mei ǹ mɑ tuubi kɑ bɛrɛ.
Ikpɛ nɑ hɑnu fɔ jisi kɑ ɑ̀ gɑɑ ɑ̀ kɑɑ ciiti hɑndunyɑ kulu sɛ ndɑ cɛyom susu. Bɔrɔ kɑ ɑ̀ jisi gɑɑ no, ɑ̀ gɑ ɑ̀ tɛ. Ikpɛ nɑ ɑ̀ tɑbɑtɑndi bɔrɔ kulu sɛ zɑ kɑ ɑ̀ nɑ Bɔrɔ di tunɑndi bukɔei gɑme.
Ammɑ sɑɑ kɑ ǹ mɑɑ tunɑndiyom bukɔei gɑme sendi, ǹ kunɑ ɑfɔ yom hɑɑru. Ammɑ ɑfɔ yom cii: I kɑɑ hɑngɑ dɑm ǹ sɛ kpɛɛnɛ sendi wɔ bɔm.
Pɔlu bine hunu ǹ kunɑ.
Ammɑ bɔrɔ fɔ yom nɑɑne kɑ lɑmbɑ ɑ̀ gɑɑ. Ǹ kunɑ Dionisu, Aleopɑgu bɔrɔ fɔ ndɑ weibɔrɔ fɔ kɑ ɑ̀ mɑɑ Dɑmɑriɑ ndɑ ɑfɔ yom kpɛɛnɛ.
Nge yom bɑndɑ Pɔlu tunu Atinɑ wɑngɑrɑ nyɑ kɑ kɑɑ Kɔlɛnte wɑngɑrɑ.
À nɑ Yuifu fɔ gɑru kɑ ɑ̀ mɑɑ Akilɑ, Pontu lɑɑbu bɔrɔ no. À mɑnɑ jɛ kɑ ɑ̀ hunu Itɑli lɑɑbu, ngɑ ndɑ ɑ̀ wɛndɛ kɑ ɑ̀ mɑɑ Pirisilɑ. À hunu Itɑli lɑɑbu zɑmɑ gɑndɑkpɛ Kolodu nɑ fɔndɔ nɑ kɑ cii Yuifu yom kulu mɑ hunu Lome wɑngɑrɑ nyɑ kunɑ. Pɔlu mo kɑɑ ǹ dɔ.
Pɔlu gɔrɔ ǹ dɔ kɑ gbei tɛ ndei zɑmɑ ǹ kɑmbɛ gbei fɔlɔnku no. Kuuru bukɑ tɛyom yɑ ci ǹ gbei.
Hulonzom hɑnu kulu Pɔlu go kɑkɔ Yuifu yom mɑrgɑ fuu kunɑ ko ceeci ngɑ mɑ Yuifu yom ndɑ Gɑrɛku yom bɛrɛ.
Sɑɑ kɑ Silɑ ndɑ Timote hunu zɑ Mɑsedoni lɑɑbu kɑ kɑɑ ɑ̀ dɔ, Biyɑ Hɑlɑɑlɑ nɑ Pɔlu fum ɑ̀ mɑ moo yeti sɛdɑ tɛyom gɑɑ. À cii Yuifu yom sɛ kɑ Yesu yɑ ci Mɛsiyɑ.
Ammɑ Yuifu yom hunguɑ̀ kɑ sendi yɑmɔ cii. Pɔlu nɑ ngɑ jiine yom kɔkɔbɛ ǹ hunguyom sɑbu sɛ. À cii ǹ sɛ: Wom dulum bɑnɑndi go wom bɔm. Hɛɛ wɔ, ɑ hinne. Zɑ mɑɑsɑ ɑ go kpei dimi cindei dɔ.
À tunu nodi kɑ kpei huro bɔrɔ fɔ hundi kɑ ɑ̀ mɑɑ Yusitu. Bɔrɔ di go kɑ Ikpɛ bɛɛrɑndi. À fuu go lɑmbɑ Yuifu yom mɑrgɑ fuu gɑɑ.
Kilipu kɑ ɑ̀ ci Yuifu yom mɑrgɑ fuu jinɑ nɑɑne Kpe gɑɑ, ngɑ ndɑ ɑ̀ fuu kulu. Kɔlɛnte bɔrɔ boobo mo kɑ ǹ mɑɑ wɑɑzuyom, ǹ nɑɑne. Ǹ nɑ ǹ mirɑndi mo.
Kpe bine sendi Pɔlu sɛ ciini hɑndiri kunɑ kɑ cii ɑ̀ sɛ: N mɑ si hɑmburu, n mɑ sendi. N mɑ si dɛnjɛ.
A goono n bɑndɑ. Bɔrɔ fɔ kulu si kɑm n bɔm kɑ hɛ lɑlɔ tɛ n sɛ, zɑmɑ ɑ gundɑ bɔrɔ boobo wɑngɑrɑ wɔ kunɑ.
Pɔlu mo gɔrɔ nungu di jiiri fɔ ndɑ hɑndu idu ko kɑ ǹ cooɑndi Ikpɛ sendɑ bɔm.
Sɑɑ kɑ Gɑliyo ci Akɑyɑ lɑɑbu gɑɑbikoni, Yuifu yom tunu mefɔ kɑ gɑɑbɑ ndɑ Pɔlu. Ǹ kpeindɑɑ̀ ciitiyom dɔ.
Ǹ cii: Bɔrɔ kpɛ wɔ go bɔrɔ boobo bɛrɛ ǹ mɑ Ikpɛ bɛɛrɑndi ndɑ zɑngɑ ɑ̀ si sɑbɑ ndɑ Moisi fɔndɑ.
Ammɑ kɑ Pɔlu bɑ kɑ ngɑ mee feeri kɑ sendi, cɔfɔ Gɑliyo cii: E Yuifu yom, de ɑ̀ ci gbei lɑlɔ fɔ no wɑlɑ hɛ futu fɔ no, ɑ suuru ndɑ wom.
Ammɑ de kɑkɔ sendi bɔm wɑlɑ mɑɑ yom bɔm wɑlɑ wom fɔndɑ bɔm, ɑ̀ tɛ wom sendi. A si bɑɑ yɑ ci hɛ nge yom di ciitikɔ.
Cɔfɔ ɑ̀ nɑ ǹ gɑɑrɛ ciitiyom dɔ jine.
À gɑɑ no Gɑrɛku yom kulu nɑ Sotɛnisu kɑ ɑ̀ ci Yuifu yom mɑrgɑ fuu jinɑ dii. Ǹ nɑ ɑ̀ kɑru ciitiyom dɔ jine. Ammɑ Gɑliyo mɑnɑ hɛ nge yom di dɑm sɑɑlu.
Pɔlu gɔrɔ kɑ jɛ Kɔlɛnte wɑngɑrɑ kpɛɛnɛ. Sɑɑ kɑ ɑ̀ nɑ nyɑize yom too, ɑ̀ huro hɑrihi kɑ kpei Siriɑ lɑɑbu. Pirisilɑ ndɑ Akilɑ goono ɑ̀ bɑndɑ. Pɔlu jinɑ kɑ ngɑ bɔm cobu Sɑnkɑriɑ kpɑɑrɑ zɑmɑ ɑ̀ nɑ ɑlikɑwɑli zɑɑ.
Sɑɑ kɑ ɑ̀ kɑɑ Efese wɑngɑrɑ ɑ̀ nɑ ǹ nɑm. À huro Yuifu yom mɑrgɑ fuu kɑ kɑkɔ ndɑ Yuifu yom.
Cɔfɔ ǹ nɑ ɑ̀ ŋmɑɑrɛ ɑ̀ mɑ gɔrɔ ndɑ ngei kɑ jɛ ɑmmɑ ɑ̀ mɑnɑ tu.
À nɑ ǹ too kɑ cii: Kɑlɑ de yɑ jingɑru kɑ ɑ̀ go kɑɑ tɛ Yerusɑlɛm wɑngɑrɑ. A ye kɑ kɑɑ wom dɔ de Ikpɛ bɑɑ. À gɑɑ no Pɔlu huro hɑrihi kunɑ Efese wɑngɑrɑ kɑ kpei.
Sɑɑ kɑ ɑ̀ zumbu Kɑsɑriɑ wɑngɑrɑ ɑ̀ ziji kɑ kpei Mɛsiyɑ mɑrgɑ fɔɔ. À bɑndɑ ɑ̀ zumbu kɑ kpei Antiɔku wɑngɑrɑ.
À nɑ jiribi yom tɛ Antiɔku mo. À bɑndɑ ɑ̀ tunu kɑ gɑnɑ Gɑlɑte lɑɑbu ndɑ Filiji lɑɑbu ko coobɑɑbɑize yom kulu no gɑɑbi.
Yuifu fɔ mo kɑ ɑ̀ mɑɑ Apolo kɑɑ Efɛse wɑngɑrɑ. Alɛsɑndiɑ bɔrɔ no. Bɔrɔ wɔ sendi kɑɑnɔkpɛ no kɑ ɑ̀ gundɑ beire kɑlɑ kɑlɑ Ikpɛ Sendi hɑntumɑntɛ yom kunɑ.
Ǹ nɑ ɑ̀ cooɑndi Kpe fɔndɔ bɔm. À gundɑ niyɑ ngɑ bine kunɑ. À go sendi mo kɑ beerem cooɑndi cɑu cɑu hɛ yom kɑ simbɑ ndɑ Kpe. Ammɑ mirɑndiyom kɑ Yohɑnnɑ tɛ hinne no ɑ̀ go bei.
À sinti kɑ sendi ndɑ yɑrutɛrɛ Yuifu yom mɑrgɑ fuu kunɑ. Ammɑ sɑɑ kɑ Pirisilɑ ndɑ Akilɑ nɑ hɑngɑ dɑm ɑ̀ sɛ ǹ kpeindɑɑ̀ kɑ Ikpɛ fɔndɑ feeri ɑ̀ sɛ sã sã.
Kɑ ɑ̀ bɑɑ ngɑ mɑ bisɑ kɑ kpei Akɑyɑ lɑɑbu, nyɑizei mo nɑ ɑ̀ no himmɑ. Ǹ nɑ tirɑ hɑntum coobɑɑbɑize yom sɛ kɑ cii ǹ mɑ ɑ̀ kube. Ngɑ mo, sɑɑ kɑ ɑ̀ tɔ nungu di ɑ̀ nɑ wɔ kɑ yom go nɑɑne gomini dɔ gɑɑkɑsine kɑlɑ kɑlɑ.
À nɑ Yuifu yom zeeri ndɑ gɑɑbi. À cɛbɛ ǹ sɛ tɛrɛkpɑrɛ Ikpɛ Sendi hɑntumɑntɛ yom kunɑ kɑ Yesu yɑ ci Mɛsiyɑ.
À kɑɑ tɔ sɑɑ kɑ Apolo goono Kɔlɛnte wɑngɑrɑ, Pɔlu cɛsu lɑɑbu di sɛ bɛɛnɛ hɛrɛ kɑ kɑɑ Efɛse wɑngɑrɑ. À di coobɑɑbɑize fɔ yom nungu di.
À cii ǹ sɛ: Wom du Biyɑ Hɑlɑɑlɑ sɑɑ kɑ wom nɑɑne bɑ? Ǹ cii ɑ̀ sɛ: I yom wɔ, i mɑnɑ bei hɑli Biyɑ Hɑlɑɑlɑ goono.
Pɔlu cii ǹ sɛ: Dee mirɑndiyom fɔ dimi no ǹ tɛ wom sɛ? Ǹ cii: Mirɑndiyomɑ dimi kɑ Yohɑnnɑ tɛ.
Pɔlu mo cii: Yohɑnnɑ mirɑndi no tuubiyom bɔm. À cii beerem sɛ mo ǹ mɑ nɑɑne wɔ kɑ ɑ̀ go kɑɑ ngɑ bɑndɑ, wɑtom Mɛsiyɑ Yesu gɑɑ.
Sɑɑ kɑ ǹ mɑɑ ngɑ di, ǹ nɑ ǹ mirɑndi Kpe Yesu mɑɑ gɑɑ.
Kɑ Pɔlu nɑ kɑmbɛ dɛcɛ ǹ bɔm, Biyɑ Hɑlɑɑlɑ zumbu ǹ bɔm. À gɑɑ no, ǹ go sendi ndɑ cinɛ ŋmɑni ŋmɑni kɑ ɑndebitɛrɛ tɛ.
Hɑibɔrɔ yom di kulu tɔ zɑngɑ bɔrɔ wei cindi hinkɑ sɑrɑ.
Hɑndu hinzɑ cine Pɔlu go huro Yuifu yom mɑrgɑ fuu kɑ sendi ǹ sɛ ndɑ yɑrutɛrɛ. À kɑkɔ ndei kɑ simbɑ ndɑ Ikpɛ kpetɛrɛ hɛ yom ko wetere kɑ ǹ bɛrɛ.
Ammɑ kɑ bɔrɔ fɔ yom binesɛndi, ǹ hungu kɑ nɑɑne. Ǹ nɑ sendi futu yom cii Yesu fɔndɔ gɑɑ jɑmɑ jine. Pɔlu bine hunu jɑmɑ dɔ kɑ coobɑɑbɑize yom di mo fee ndei. Hɑnu kulu ɑ̀ cini kpei Tirɑno cooyom fuu kɑ kɑkɔ.
Ngɑ di tɛ zɑngɑ jiiri hinkɑ kɑlɑ bɔrɔ kulu kɑ ɑ̀ goono Azi lɑɑbu mɑɑ Kpe Yesu sendɑ, zɑ Yuifu yom hɑli Gɑrɛku yom.
Ikpɛ nɑ dɑbɑri gbei ŋmɑni yom tɛ Pɔlu kɑmbɛ yom dɔ.
À tɔ mɑ wɑi yom ndɑ fɑtɑlɑ yom kɑ ǹ nɑ ɑ̀ gɑɑhɑm hɑmɑ ndɑ, ǹ nɑ ǹ tɑ Pɔlu dɔ kɑ kpeindei doorikom yom dɔ. Ǹ nɑ ǹ dɑm ǹ gɑɑ. Doori ŋmɑni ŋmɑni gɑnɑ ǹ gɑɑ. Hɔllɛ yom mo hunu beerem bɑndɑ.
Yuifu fɔ yom mo goono kɑ ǹ go yɑɑli yɑɑli kɑ hɔllɛ yom gɑɑrɛ. Ǹ nɑ Kpe Yesu mɑɑ cɛɛ hɔllɛkpɛ yom gɑɑ. Ǹ cii: Wɑ hunu beerem bɑndɑ Yesu mɑɑ gɑɑ kɑ ɑ̀ bɑɑru Pɔlu go fɛɛ.
Sewɑ, Yuifu yom gɑrɑndikɔ jinɑ fɔ gundɑ koo hɑibɔrɔ iye kɑ ǹ go hɛ nge yom di tɛ.
Ammɑ hɔllɛ di tu ǹ sɛ kɑ cii: A go Yesu bei. A go Pɔlu bei mo. Ammɑ wom wɔ, wom no mee yom?
Cɔfɔ bɔrɔ di kɑ hɔllɛ goono ɑ̀ bɑndɑ, ɑ̀ kɑm ǹ gɑɑ ndɑ gɑɑbi. À nɑ ǹ zeeri. Ǹ hunu fuuɑ kunɑ kɑ zuuru bumbum. Ǹ mɛrɛ mo.
Yuifu yom ndɑ Gɑrɛku yom kɑ ǹ goono Efese wɑngɑrɑ ndɑ gɔrɛ gundɑ bɑɑru ngɑ di beiyom. Hɑmburu nɑ ǹ kulu dii. Kpe Yesu mo mɑɑ du bɛɛrɛ.
Bɔrɔ boobo kɑ ǹ go nɑɑne mo kɑɑ kɑ ngei dulum yom cii. Ǹ go hɛ yom kɑ ngei cini tɛ deede.
Bɔrɔ boobo kɑ ǹ cini mondɑbɑru tɛ kɑɑndɑ ngei tirɑ yom kɑ ǹ tɔnu bɔrɔ kulu jine. Ǹ nɑ tirɑ yom di nooru yom lɑsɑbu. À tɔ ɑnzɛrɛfu nooru zɑngɑ fɔɔtɔ zɑngu hinkɑ ndɑ weigu.
Yɑ no Kpe Sendɑ kɑru kɑ see. À tɔntɔnu kɑ ngɑ dɑbɑri cɛbɛ.
Sɑɑ kɑ hɛ nge yom di tɛ, ɑ̀ bɑndɑ Pɔlu miilɑ ngɑ bine kunɑ ngɑ mɑ kpei Yerusɑlɛm wɑngɑrɑ ɑmmɑ kɑlɑ ɑ̀ mɑ Mɑsedoni ndɑ Akɑyɑ lɑɑbu yom tooru kɑ bisɑ. À cii ǹ sɛ: Sɑɑ kɑ ɑ tɔ Yerusɑlɛm, tilɑsi kɑlɑ yɑ bisɑ kɑ kpei di Lome wɑngɑrɑ nyɑ mo.
Beerem kɑ ǹ go tɑmtɛrɛ ɑ̀ sɛ kunɑ, Pɔlu nɑ ihinkɑ fɔ dɔntɔm Mɑsedoni lɑɑbu, Timote ndɑ Alɑsitu. Ngɑ bumbum gɔrɔ bɑndɑ fɔ Azi lɑɑbu.
Sɑɑ ngɑ di no kɔsɔngu bɑmbɑtɑ fɔ tunu kɑ simbɑ ndɑ Yesu fɔndɑ.
Ngɑ di tɛ no ɑnzɛrɛfu zem fɔ kɑ ɑ̀ mɑɑ Dimitiyo sɑbu sɛ. Tooru weibɔrɔ fɔ kɑ ǹ cii ɑ̀ sɛ Atemi, ɑ̀ fuu no ɑ̀ cini tɛ ndɑ ɑnzɛrɛfu. À go kɑɑndɑ liibɑ bɑmbɑtɑ zem gbeiteeri yom sɛ.
Dimitiyo nɑ ǹ meigu ndɑ gbeiteeri yom kɑ ǹ go gbeiɑ dimi tɛ. À cii ǹ sɛ: Hɑibɔrɔ yom, wom fɑhɑm gbei wɔ gɑɑ no duure go huro i sɛ.
Wom go di, wom go mɑɑ kɑ Pɔlu nɑ bɔrɔ boobo cendi kɑ ǹ bɛrɛ. À go cii wɔne yom kɑ ǹ tɛ ndɑ kɑmbɛ mɑnɑ ci ikpɛ yom. À mɑnɑ ci Efɛse wɑngɑrɑ hinne no ɑ̀ nɑ ɑ̀ tɛ, ɑmmɑ Azi lɑɑbu bɑyom kulu kunɑ no.
A sɛ no, ngɑ di kɑɑndɑ i sɛ kɑtɑru zɑmɑ hɑnibɑ i gbeiɑ kɑɑ kɑm hɑwi kunɑ. Ammɑ kɑ bisɑ yɑ, tooru weibɔrɔ Atemi fuuɑ tɛ kɔnu. Ǹ gɑ ɑ̀ bɛɛrɛ mo zeeri, ngɑ kɑ Azi lɑɑbu kulu ndɑ hɑndunyɑ sukutum kulu go ŋmɑɑrɛ ɑ̀ gɑɑ.
Kɑ ǹ mɑɑ ngɑ di, ǹ bine futu. Ǹ kuwɑ kɑ cii: Ibeeri yɑ ci Atemi Efɛse ŋmɔne.
Wɑngɑrɑ di kulu butugu. Beerem tunu mefɔ ndɑ zuure kɑ kpei mɑrgɑ bɑtumɑ dɔ. Ǹ nɑ Mɑsedoni beerem, Gɑyu ndɑ Alisitɑku dii, nge yom kɑ ǹ ci Pɔlu bɔrɔ hinkɑntɛ yom diro di kunɑ.
Pɔlu bɑɑ ngɑ mɑ huro jɑmɑ di kunɑ, ɑmmɑ coobɑɑbɑize yom hungu ɑ̀ sɛ.
Azi lɑɑbu jinɑ fɔ yom mo kɑ ǹ ci Pɔlu kpɑɑsi yom nɑ bɔrɔ fɔ dɔntɔm ɑ̀ dɔ. Ǹ nɑ ɑ̀ ŋmɑɑrɛ ɑ̀ mɑ si kpei mɑrgɑ bɑtumɑ di dɔ.
Bɔrɔ fɔ yom bine kuwɑ yɑ wɔ, bɔrɔ fɔ yom mo kuwɑ kɑ cii yɑ wɔ, zɑmɑ jɑmɑ di butugu. Bɔrɔ bɑyom mɑnɑ bei hɛ kɑ sɛ ngei meigu.
Ǹ nɑ Alɛsɑndi cendi kɑ kɑɑ jɑmɑ kunɑ. Yuifu yom nɑ ɑ̀ fum kɑ ɑ̀ dɑm jɑmɑ jine. Alɛsɑndi bine nɑ kɑmbɛ sombu zɑmɑ ɑ̀ go bɑɑ ngɑ mɑ ngɑ jinde deede beerem sɛ.
Ammɑ kɑ ǹ bei Yuifu no, ǹ kulu sɑbɑ kɑ kuwɑ kɑlɑ ɑ̀ tɔ zɑngɑ guuru hinkɑ cine. À cii: Ibeeri yɑ ci Atemi fɑ, Efɛse ŋmɔne.
Wɑngɑrɑ di ŋmɔne hɑntumkɔ nɑ jɑmɑ di lɑɑkɑli kɑnɑndi. À cii ǹ sɛ: Efɛse hɑibɔrɔ yom, mee yɑ mɑnɑ bei kɑ Efɛse wɑngɑrɑ yɑ ci Atemi beeri fuu bɑtukɔ ndɑ ɑ̀ himɑi kɑ ɑ̀ kɑm zɑ bɛɛnɛ?
Zɑ kɑ hɛ nge yom di sindɑ kɑkɔ, ɑ̀ himɑ wom lɑɑkɑli mɑ kɑni. Wom mɑ si hɛ fɔ tɛ ndɑ sɑsɑ.
Wom kɑɑndɑ beerem wɔ kɑ ǹ mɑnɑ ci tooru fuu zee yom. Ǹ mɑnɑ ci mo wom tooru weibɔrɔ di cɛnɑndikɔ yom.
À sɛ no de Dimitiyo ndɑ ɑ̀ gbeiteeri yom gundɑ ɑsiiri fɔ ndɑ bɔrɔ fɔ, ciiti fuu go feerɑntɛ. Ciitikɔ mo goono. Wɑ nɑm ǹ mɑ cɛrɛ beri nodi.
Ammɑ de wom gundɑ hãyom kɑ simbɑ ndɑ hɛ fɔ ŋmɑni, ciiti mɑrgɑ dɔ no ǹ gɑ ɑ̀ sɑsɑbɑndi.
I goono kɑtɑru kunɑ de ǹ nɑ i beri butugu wɔ kɑ ɑ̀ tɛ hunkunɑ sɑbu sɛ. Sɑbɑbu fɔ kulu si kɑ i mɑ tɛ kɔbɛ mɑrgɑ bɑmbɑtɑ wɔ sɛ.
Sendi nge yom di bɑndɑ, ɑ̀ nɑ mɑrgɑ di tɑm.
Sɑɑ kɑ kɔsɔnguɑ beeni, Pɔlu nɑ coobɑɑbɑize yom cɛɛ ngɑ dɔ kɑ ǹ too. À gɑɑ no ɑ̀ kpei Mɑsedoni lɑɑbu.
Kɑ ɑ̀ nɑ lɑɑbu yom yɑɑli kɑ gɑnɑkɔ yom no himmɑ ndɑ sendi boobo, ɑ̀ kɑɑ Gɑrɛku lɑɑbu.
À gɔrɔ nungu di hɑndu hinzɑ. À bɑ huro hɑrihi kɑ kpei Siriɑ lɑɑbu, cɔfɔ ɑ̀ mɑɑ Yuifu yom nɑ meetosi tɛ ngɑ bɔm. À miilɑ ngɑ mɑ bɛrɛ kɑ Mɑsedoni lɑɑbu fɔndɑ gɑnɑ kɑ ye.
Beerem kɑ ǹ nɑ Pɔlu dum kɑlɑ Azi lɑɑbu neyɑ, Sopɑtɑru kɑ ɑ̀ ci Beriɑ bɔrɔ ndɑ Alisitɑku ndɑ Sɑkundi Tesɑlonikɑ bɔrɔ yom, ndɑ Gɑyu Dɑlibɑ bɔrɔ fɔ, ndɑ Timote ndɑ Azi bɔrɔ yom Ticiku ndɑ Tofimu.
Beerem nge yom di huro i jine kɑ i bɑtu Toɑsɑ wɑngɑrɑ.
Ammɑ i yom mo, Buuru Kɑsɑmi Si jingɑru hɑnu yom bɑndɑ, i tunu Filipi wɑngɑrɑ hɑrihi kunɑ. Jiribi gu no i tɔ Toɑsɑ wɑngɑrɑ. I tɛ jiribi iye wɑngɑrɑ di.
Jiribi iye ŋmɔne hɑnu sintinɑ kɑ ɑ̀ ci ɑlɑhɑdi, coobɑɑbɑize yom meigu kɑ buuru zenji zenji. Pɔlu nɑ meecine fɔ tɛ ǹ sɛ zɑmɑ mo bo Pɔlu bɑ dirɑ. À nɑ sendɑ kukɑndi kɑlɑ ciini bindi.
Fitilɑ boobo goono jidɑmbisɑ di kɑ ɑ̀ kunɑ ǹ go meigu.
Hɑiwɑsu fɔ mo kɑ ɑ̀ mɑɑ Etiku go gɔrɔ jidɑmbisɑ fineti fɔ bɔm. Jiibi timɔ nɑ ɑ̀ dii. Kɑ Pɔlu mo nɑ himmɑ dɑm meecine gɑɑ, cɔfɔ jiibi nɑ hɑiwɑsu di zɑɑ. À kɑm zɑ jidɑmbisɑ di ŋmɔne fuu hinzɑntɛ. Beerem nɑ ɑ̀ zɑɑ bukɔ.
Pɔlu zumbu gɑndɑ kɑ ɑ̀ zɑɑ ngɑ jɛndɛ kunɑ. À cii beerem sɛ: Wɑ si hɑmburu zɑmɑ ɑ̀ gundɑ hundi.
Pɔlu ye kɑ kɑɑru kpɛɛnɛ kɑ buuru kɑ ǹ zenji zenji ŋmɑɑ. À sendi ǹ sɛ kɑ jɛ kɑlɑ mo bo. À bɑndɑ no, ɑ̀ bisɑ.
Beerem kɑɑndɑ hɑiwɑsu di ndɑ hundi. Ǹ du yɑmɑrɑndiyom hɑli ǹ ci mɔsɔ.
I jinɑ kɑ huro hɑrihi kɑ kpei hɑli Aso kpɑɑrɑ, nungu kɑ i bɑ Pɔlu zɑɑ. Yɑ no i sɑwɑrɑ zɑmɑ Pɔlu cii ngɑ mɑ kpei cee gɑɑ.
Sɑɑ kɑ ɑ̀ nɑ i kube Aso kpɑɑrɑ, i nɑ ɑ̀ zɑɑ kɑ kpei Mitilem wɑngɑrɑ.
Zɑ Mitilem, mo bo i tɔ Cio hɔndɛ tɑɑsi jɛrɛ gɑɑ. Mo yɑɑrɑ kɑ bo i tɔ Sɑmosu hɔndɛ tɑɑsi. I gɔrɔ bɑndɑ fɔ Togilum kpɑɑrɑ. Jiribi hinzɑntɛ i tɔ Miletu wɑngɑrɑ.
Pɔlu nɑ guuri zɑɑ mo ngɑ mɑ cɛsu kɑ bisɑ Efɛse wɑngɑrɑ zɑmɑ ngɑ mɑ si ngɑ sɑɑlu wi Azi lɑɑbu. À gɑ sɑsɑ nɑ de ɑ̀ hini kɑ tɛ ngɑ mɑ tɔ Yerusɑlɛm wɑngɑrɑ Pɑntɛkotu jingɑru hine.
Zɑ Miletu wɑngɑrɑ Pɔlu nɑ bɔrɔ dɔntɔm ɑ̀ mɑ Efɛse Mɛsiyɑ mɑrgɑ hɑikusu yom cɛɛ.
Kɑ ǹ kɑɑ ɑ̀ dɔ ɑ̀ cii ǹ sɛ: Wom bei zɑngɑ dimi ɑ nɑ gɔrɛ tɛ sɑɑ kulu wom gɑme zɑ hɑnu kɑ ɑ nɑ cee dɑm Azi lɑɑbu.
Wom bei mo zɑngɑ ɑ tɑmtɛrɛ Kpe sɛ ndɑ bɔm yetiyom gɑndɑ kulu. A tɑmtɛrɛ mo ndɑ mundi ndɑ tɑɑbi kɑ ɑ du Yuifu yom meetosi yom sɑbu sɛ.
Wom bei kɑ yɑ nɑ hɛ fɔ kulu kɑ ɑ̀ ci bɑrikɑ gumɑndi wom sɛ. A nɑ ǹ cii wom sɛ kɑ cooɑndi hɛ kulu bɔm hebu bɑtumɑ kunɑ ndɑ wom fuu yom kunɑ.
A tɛ sɛdɑ ndɑ himmɑ Yuifu yom sɛ ndɑ Gɑrɛku yom sɛ ǹ mɑ tuubi kɑ bɛrɛ Ikpɛ dɔ. Ǹ mɑ nɑɑne mo i Kpe Yesu Mɛsiyɑ gɑɑ.
Mɑɑsɑ bine, gunɑ Biyɑ Hɑlɑɑlɑ hini hɛɛ. Yerusɑlɛm no ɑ go kpei yɑ ɑmmɑ ɑ si bei hɛ kɑ ɑ̀ kɑɑ tɔ hɛɛ nodi.
Ammɑ ɑ go bei Biyɑ Hɑlɑɑlɑ kɑ ɑ̀ go kɑ ɑ kɑɑbɑɑru kɑ cii seseri yom ndɑ tɑɑbi yom go kɑ ɑ bɑtu wɑngɑrɑ ndɑ wɑngɑrɑ.
Ammɑ yɑ nɑ ɑ hundi dɑm hɛ fɔ kulu zɑngɑ hɛ fɔ kɑ ɑ̀ gundɑ nɑfɑ kɑlɑ yɑ ɑ bɑtɑ tɔnɑndi ndɑ binekɑɑne. Yɑ tɔnɑndi mo gbei kɑ ɑ du Kpe Yesu Mɛsiyɑ dɔ kɑ Ikpɛ gomini Bɑɑru Hinno sɛdɑ.
Ammɑ ɑ gɑnɑ wom dɔ kɑ Ikpɛ kpetɛrɛ bɑɑru fɛɛ. Mɑɑsɑ gunɑ, ɑ bei kɑ wom si di ɑ moodumɑ kpɛɛnɛ.
À sɛ no ɑ go sɛdɑ wom sɛ hunkunɑ kɑ cii ɑ hinne. Bɔrɔ fɔ kulu bu bɑnɑndi si ɑ bɔm.
A cii yɑ zɑmɑ ɑ nɑ wom no Ikpɛ cɛbɛ kulu bɑɑru. Yɑ nɑ hɛ fɔ kulu tugu ɑ̀ kunɑ.
Ngɑ di sɛ wom mɑ lɑɑkɑli ndɑ wom bɔm ndɑ kuru kɑ ɑ̀ bɔm Biyɑ Hɑlɑɑlɑ nɑ wom jisi cendikɔ yom. Wom mɑ Ikpɛ mɑrgɑ kurum, mɑrgɑ kɑ ɑ̀ dei ndɑ ngɑ bumbum kuri.
A go wɔne bei kɑ ɑ diro bɑndɑ kɑ ɑ̀ ci bu iburɑdɑm zɑngɑ sɑgɑli futu yom kɑɑ huro wom kunɑ. Ǹ si kuru bɑkɑɑ.
Wom bumbum kunɑ mo, iburɑdɑm yom kɑɑ tunu kɑ hɛ yom siirɑndi zɑmɑ ngei mɑ coobɑɑbɑize yom cendi ngei bɑndɑ.
À sɛ no wom mo bɑtu. Wom mo hɔngɔ kɑ jiiri hinzɑ ɑ mɑnɑ cɛ ciini ndɑ zɑɑri ndɑ himmɑ noyom ɑfɔ fɔ kulu sɛ. A nɑ ngɑ di tɛ ndɑ mundi.
Nyɑizei, mɑɑsɑ ɑ go wom tɑlifi Ikpɛ gɑɑ ndɑ ɑ̀ gominɑ Sendi gɑɑ. Sendi wɔ gundɑ dɑbɑri kɑ wom nɑɑne cini. À gundɑ dɑbɑri mo kɑ wom no tubu hɑlɑɑlɑntɛ yom kulu bɑndɑ.
Yɑ nɑ bɔrɔ kulu ɑnzɛrɛfu dɑm ɑ bine wɑlɑ ɑ̀ wurɑ wɑlɑ ɑ̀ jiine yom.
Wom bumbum bei kɑ ndɑ ɑ kɑmbɛ yom wɔ no, ɑ nɑ gbei tɛ kɑ du hɛ kɑ hɛɛ ndɑ ɑ bɔrɔ hinkɑntɛ yom go bɑɑ.
A nɑ wom cɛbɛ kɑ gbei yɑ wɔ dimi gɑɑ i mɑ hinɑbunu yom gɑɑ. I mo hɔngɔ Kpe Yesu sendɑ kɑ ngɑ bumbum cii: Noyom bɑrikɑ bisɑ tɑyom.
Sɑɑ kɑ ɑ̀ nɑ sendi nge yom di beeni, ɑ̀ sɔmbu kɑ ɑduwɑ tɛ ǹ kulu bɑndɑ.
Ǹ kulu hɛ ndɑ hɛni kɔnnɔ. Ǹ nɑ Pɔlu ku ngei jɛndɛ kunɑ kɑ ɑ̀ jɛrɛbɛ sumsum.
Ǹ bine sɑrɑ kɑlɑ kɑlɑ ndɑ sendɑ kɑ Pɔlu cii ǹ si di ngɑ moodumɑ kpɛɛnɛ. Ǹ nɑ ɑ̀ dum kɑlɑ hɑrihi huroyom dɔ.
Sɑɑ kɑ lɔkɑci tɔ i mɑ huro hɑrihi, i fee ndɑ cɛrɛ. I huro hɑrihi kɑ kpei susu Kosi hɔndɛ tɑɑsi. À mo bo i tɔ Lodu hɔndɛ tɑɑsi. Zɑ Lodu mo i kɑɑ Pɑtɑlɑ wɑngɑrɑ.
Zɑ Pɑtɑlɑ mo i du hɑrihi fɔ kɑ ɑ̀ go degɑndi kɑ kpei Finiciɑ lɑɑbu. I huro ɑ̀ kunɑ kɑ kpei.
Kɑ i nɑ Kuburu hɔndɛ tɑɑsi hunne i nɑ ɑ̀ cɛsu kɑ ɑ̀ nɑm kɑmbɛwo hɛrɛ kɑ Siriɑ lɑɑbu fɔndɑ gɑnɑ. I zumbu Tiru kpɑɑrɑ zɑmɑ nungu di no hɑrihiɑ go kɑ ngɑ jɛrɔ yom zumɑndi.
Kɑ i nɑ coobɑɑbɑize yom gɑru kpɑɑrɑ di, i gɔrɔ ndei jiribi iye. Ǹ cii Pɔlu sɛ Biyɑ Hɑlɑɑlɑ gɑɑ ɑ̀ mɑ si kpei Yerusɑlɛm wɑngɑrɑ.
Ammɑ sɑɑ kɑ i nɑ jiribi iye tɔnɑndi, i tunu kɑ dirɑ. Ǹ kulu ndɑ ǹ wɛndɛ yom ndɑ ǹ koo yom nɑ i dum kɑlɑ wɑngɑrɑ bɑndɑ. I sɔmbu tɛkuɑ mee gɑɑ kɑ ɑduwɑ tɛ.
À bɑndɑ kɑ i nɑ cɛrɛ too i huro hɑrihi kunɑ. Ngei mo ye fuu.
Sɑɑ kɑ i dirɑ kɑ hunu Tiru, i kɑɑ Putolomi kpɑɑrɑ. I nɑ kpɑɑrɑ di nyɑize yom fɔɔ. I gɔrɔ ǹ dɔ jiribi fɔ.
À mo bo i yom ndɑ Pɔlu tunu kɑ kɑɑ Kɑsɑriɑ wɑngɑrɑ. I huro kɑ zumbu Filipu hundi. Filipu yɑ ci wɑɑzukɔ, nyɑize iye di ŋmɔne ɑfɔ no.
À gundɑ koo hundiyo tɑɑci kɑ ǹ go ɑndebitɛrɛ tɛ. Ǹ si hɑru bei.
I nɑ jiribi yom tɛ ko gɔrɔ nungu di. Andebi fɔ mo kɑ ɑ̀ mɑɑ Agɑbo kɑɑ i dɔ.
Sɑɑ kɑ Agɑbo kɑɑ i dɔ ɑ̀ nɑ Pɔlu kunɑcendi zɑɑ kɑ ngɑ cee yom ndɑ ngɑ kɑmbɛ yom hɔ. À cii: Yɑ no Biyɑ Hɑlɑɑlɑ cii, bɔrɔ kɑ ɑ̀ ŋmɔne no kunɑcendi wɔ, zɑngɑ yɑ no Yuifu yom gɑ ɑ̀ hɔ Yerusɑlɛm wɑngɑrɑ. Ǹ gɑ ɑ̀ dɑm dimi cindei kɑmbɛ.
Sɑɑ kɑ i mɑɑ yɑ di i yom ndɑ hundi di kulu bɔrɔ yom nɑ Pɔlu ŋmɑɑrɛ ɑ̀ mɑ si kpei Yerusɑlɛm.
À gɑɑ no Pɔlu tu kɑ cii: Ifɔ sɛ wom go hɛ kɑ ɑ bine sɑrɑndi? Hɛɛ wɔ ɑ sɔlu ɑ̀ mɑnɑ ci ǹ mɑ ɑ hɔ hinne sɛ bo, ɑmmɑ kɑ yɑ bu Yerusɑlɛm kunɑ Kpe Yesu mɑɑ sɑbu sɛ.
Zɑ kɑ i mɑnɑ du kɑ ɑ̀ bɛrɛ, i dɛnjɛ kɑ cii: Kɑlɑ Kpe binebɑɑ mɑ tɛ.
Jiribi nge yom di bɑndɑ, i sɔlu kɑ kpei Yerusɑlɛm.
Kɑsɑriɑ wɑngɑrɑ coobɑɑbɑize fɔ yom mo nɑ i gɑnɑ. Ǹ kpeindɑ coobɑɑbɑize zeenɔ fɔ ngei bɑndɑ kɑ ɑ̀ mɑɑ Mɑnɑsɔ i mɑ zumbu ɑ̀ dɔ. Kuburu hɔndɛ tɑɑsi bɔrɔ no.
Kɑ i tɔ Yerusɑlɛm, nyɑize yom nɑ i kube ndɑ fɑihã.
À mo bo Pɔlu huro ndɑ i yom Yɑkɔfu hundi. Mɛsiyɑ mɑrgɑ hɑikusu yom mo kulu kɑɑ.
Sɑɑ kɑ Pɔlu nɑ ǹ fɔɔ, ɑ̀ deede ǹ sɛ ɑfɔ fɔ hɛ kɑ Ikpɛ tɛ dimi cindei dɔ ngɑ gbei gɑɑ.
Kɑ ǹ mɑɑ yɑ di ǹ nɑ Ikpɛ bɛɛrɑndi. Ǹ cii Pɔlu sɛ: Nyɑize, n di zɑngɑ Yuifu yom kunɑ bɔrɔ dubu dubu yom nɑɑne. Ǹ kulu mo gundɑ himmɑ Moisi fɔndɑ kunɑ.
Ǹ bine mɑɑ kɑ n go Yuifu yom kulu kɑ ǹ goono dimi cindei lɑɑbu cooɑndi kɑ cii ǹ mɑ fee ndɑ Moisi fɔndɑ. Ǹ mɑɑ bɑɑru mo kɑ n cooɑndi ǹ mɑ si ngei koo yom dɑmbɑngu. Ǹ mɑ si Yuifu yom ɑlɑɑdɑ yom gɑnɑ mo.
To. Mɑɑsɑ mɛtɛ i mɑ tɛ? Kɑlɑ de Yerusɑlɛm gɑnɑkɔ yom kulu mɑ meigu, zɑ kɑ ǹ mɑɑ n kɑɑ nee.
À sɛ no, n mɑ tɛ hɛ kɑ i go cii n sɛ. Bɔrɔ tɑɑci goono i sɛ kɑ ǹ nɑ ɑlikɑwɑli zɑɑ ngei bɔm.
N mɑ huro ǹ kunɑ kɑ n bɔm hinnɑndi ndei. N mɑ ǹ gɑrɑndi hɛ yom bɑnɑ zɑmɑ ǹ mɑ du kɑ ngei bɔm yom cobu. À gɑɑ no bɔrɔ kulu kɑɑ du kɑ bei kɑ hɛ kulu kɑ ǹ cii n gɑɑ tɑngɑri no. Ammɑ ǹ mɑ di kɑ ni mo, n go lɑɑkɑli ndɑ Moisi fɔndɑ ko kɑ ɑ̀ gɑnɑ.
Ammɑ kɑ simbɑ ndɑ dimi cindei kɑ ǹ nɑɑne i hɑntum kɑ cii ǹ sɛ ǹ mɑ si wɔne tɛ. Ammɑ i nɑ ǹ dɑm ǹ mɑ ngei bɔm jɛ ndɑ hɛ yom kɑ ǹ gɑrɑndi tooru gɑɑ. Ǹ mɑ ngei bɔm jɛ mo ndɑ kuri ndɑ hɛ kɑ ǹ kɔtɛ kɑ wi ndɑ zinɑ.
À gɑɑ no ɑ̀ mo bo Pɔlu nɑ ngɑ bɔm hinnɑndi ndɑ bɔrɔ tɑɑcɑ. À bine huro ndei Ikpɛ bɛɛrɑndiyom dɔ. À nɑ bɑɑru no sɑɑ kɑ hinneyom hɑnu yom kube ǹ mɑ gɑrɑndi tɛ ǹ ŋmɔne ɑfɔ fɔ kulu sɛ.
Sɑɑ kɑ jiribi iye di bɑ kube, cɔfɔ Azi Yuifu yom di Pɔlu Ikpɛ bɛɛrɑndiyom dɔ. Ǹ nɑ jɑmɑ kulu zukum ǹ nɑ kɑmbɛ dɛcɛ Pɔlu bɔm kɑ ɑ̀ dii.
Ǹ kuwɑ kɑ cii: Isirɑilɑ hɑibɔrɔ yom, wɑ i gɑɑ. Bɔrɔ di neyɑ kɑ ɑ̀ gɑ beerem cooɑndi nungu kulu. À gɑ cii ǹ mɑ gɑɑbɑ ndɑ Isirɑilɑ jɑmɑ ndɑ Moisi fɔndɑ ndɑ Nungu wɔ mɑ. Ngɑ mɑ yɑ kɑɑndɑ Gɑrɛku yom Ikpɛ bɛɛrɑndiyom dɔ kɑ Nungu Hɑlɑɑlɑ wɔ ziibɑndi.
Ǹ nɑ ngɑ di cii nɑ zɑmɑ ǹ jinɑ kɑ di Tolifim Efese bɔrɔ fɔ wɑngɑrɑ di kunɑ Pɔlu bɑndɑ. Cɔfɔ ǹ tɑmmɑ hɑli Pɔlu kpeindɑ Tolifim Ikpɛ bɛɛrɑndiyom dɔ nɑ.
Wɑngɑrɑ di bɔrɔ kulu dirigo. Beerem gɑ zuuru kɑ kɑɑ kɑ meigu. Ǹ nɑ Pɔlu dii. Ǹ nɑ ɑ̀ cendi kɑ kɑɑ Ikpɛ bɛɛrɑndiyom dɔ. Ǹ nɑ hundi mee yom dɑɑbu.
Sɑɑ kɑ ǹ gɑ ceeci ngei mɑ ɑ̀ wi, bɑɑru tɔ wɑnguize yom ŋmɔne hɑikusu fɔ kɑ Yerusɑlɛm wɑngɑrɑ kulu butugu.
Mɑɑsɑ mɑɑsɑ wɑnguize hɑikusɑ nɑ wɑnguize yom ndɑ wɑnguize yom jinehune yom zɑɑ ngɑ bɑndɑ. Ǹ zuuru kɑ kpei jɑmɑ dɔ. Sɑɑ kɑ jɑmɑ wɔ di wɑnguize yom hɑikusu ndɑ wɑnguize yom kulu, ǹ cɛ ndɑ Pɔlu kɑruyomɑ.
Cɔfɔ wɑnguize yom hɑikusɑ mɑɑni kɑ Pɔlu dii. À nɑ wɑnguize yom nɑ mei ǹ mɑ ɑ̀ hɔ ndɑ nyɔri hinkɑ. À nɑ Pɔlu hã ngɑ yɑ mee nɑ ndɑ hɛ kɑ ɑ̀ gɑ tɛ.
Ammɑ jɑmɑ di kunɑ bɔrɔ fɔ yom kuwɑ kɑ hɛ fɔ cii. Bɔrɔ fɔ yom cii hɛ fɔ ŋmɑni. Wɑnguize yom hɑikusɑ si bei ndɑ cimi hɛ kɑ Pɔlu cii kɔsɔngu sɑbu sɛ. À nɑ ǹ nɑ mei ǹ mɑ kpeindɑ Pɔlu wɑnguize yom fuu kunɑ.
Ammɑ sɑɑ kɑ ǹ tɔ ndɑ Pɔlu fuuɑ mee cee dɛcɛyom dɔ jine, cɔfɔ wɑnguize yom nɑ ɑ̀ zɑɑ jɑmɑ di bine bugubugu sɑbu sɛ.
À nɑ ɑ̀ zɑɑ zɑmɑ bɔrɔ bɑɑbɑ yɑ nɑ Pɔlu gɑnɑ. Ǹ gɑ kuwɑ kɑ cii: Wɑ kpeindɑɑ̀ kɑ ɑ̀ wi.
Sɑɑ kɑ ǹ bɑ Pɔlu dɑm wɑnguize yom fuuɑ kunɑ, ɑ̀ cii wɑnguize yom hɑikusɑ sɛ: N tu ɑ sɛ yɑ hɛ fɔ cii n sɛ bɑ? Wɑnguize yom hɑikusɑ tu kɑ cii: N ŋmɑɑni Gɑrɛku cinɛ bɑ?
Ni yɑ ci Eziputu bɔrɔ di kɑ jiribi yom kɑ ǹ bisɑ kunɑ ɑ̀ nɑ jɑmɑ tunɑndi kɑlɑ n butugu. Ni yɑ ci bɔrɔ di kɑ ɑ̀ kpeindɑ bɔrɔ wikɔ dubu tɑɑci gɑnji kunɑ. À nɑ ci cimi no bɑ?
Ammɑ Pɔlu cii ɑ̀ sɛ: Hɛɛ wɔ Yuifu no, Tɑlisu wɑngɑrɑ bɔrɔ. Hɛɛ yɑ Cilici lɑɑbu wɑngɑrɑ bɔrɔ no, wɑngɑrɑ kɑ ɑ̀ mɑnɑ zɑm bɛɛrɛ. A go kɑ n ŋmɑɑrɛ n mɑ tu ɑ sɛ yɑ sendi jɑmɑ wɔ sɛ.
Wɑnguize yom hɑikusɑ tu ɑ̀ sɛ. Pɔlu cɛ fuuɑ mee cee dɛcɛyom dɔ bɔm kɑ kɑmbɛ sombu jɑmɑ di sɛ. Kɑ beerem dɛnjɛ sɑkɑi, ɑ̀ sendi ǹ sɛ ndɑ Ebulu cinɛ.
À cii: Nyɑize hɑibɔrɔ yom ndɑ bɑɑbɑ yom, wɑ hɑngɑ dɑm ɑ sɛ yɑ ɑ jinde deede mɑɑsɑnkulu wom dɔ.
Sɑɑ kɑ jɑmɑ mɑɑ ɑ̀ sendi ngei sɛ ndɑ Ebulu cinɛ cɔfɔ ǹ hinsɑ kɑ dɛnjɛ kpɛɛnɛ.
Pɔlu cii: Hɛɛ yɑ Yuifu no, Tɑlisu wɑngɑrɑ no ǹ nɑ ɑ̀ hɛi, Cilici lɑɑbu. Ammɑ wɑngɑrɑ wɔ kunɑ no, ǹ nɑ ɑ biiri. Gɑmɑli yɑ nɑ ɑ cooɑndi cɑu cɑu ndɑ zɑngɑ i cɛɛ yom fɔndɑ goono ndɑ. Hɛɛ mo bine, ɑ gundɑ himmɑ Ikpɛ sɛ zɑngɑ wom kulu gundɑ hunkunɑ.
Hɛɛ mo, ɑ nɑ Mɛsiyɑ fɔndɔ gɑnɑkɔ yom guruguzɑndi kɑlɑ ǹ tɔ bu gɑɑ. A nɑ hɑibɔrɔ yom ndɑ weibɔrɔ yom hɔ kɑ ǹ dɑm kɑsu.
Yɑ no gɑrɑndikɔ beerɑ bumbum go ci ɑ sɛdɑ ndɑ Yuifu yom mɑrgɑ hɑikusu yom kulu meiguɑntɛ. À du tirɑ yom ǹ dɔ Dɑmɑku nyɑize yom sɛ. A kpei Dɑmɑku kɑ gɑnɑkɔ yom kɑ ǹ goono hɔ. A kɑɑndei Yerusɑlɛm ǹ mɑ ǹ ciiti.
À kɑɑ tɔ ɑ goono fɔndɑ bɔm ko mɑɑni Dɑmɑku wɑngɑrɑ zɑɑri zɑkɑ. Mefɔ mefɔ kɑɑri bɑmbɑtɑ fɔ hunu zɑ bɛɛnɛ. À hɑɑgɑ kɑ ɑ hundi.
A kɑm fɔndɑ bɔm. Cɔfɔ ɑ mɑɑ jinde fɔ go cii ɑ sɛ: Sɑuli, Sɑuli, ifɔ sɛ n go kɑ ɑ guruguzɑndi?
A tu ɑ̀ sɛ kɑ cii: Ni no mee Kpe? À cii ɑ sɛ: Hɛɛ no Yesu Nɑzɑrɛtu kɑ n go guruguzɑndi.
Beerem kɑ ǹ goono ɑ bɑndɑ kɑ ǹ di kɑɑri di, hɑmburu nɑ ǹ dii. Ammɑ ǹ si mɑɑ bɔrɔ kɑ ɑ̀ go sendi ɑ sɛ di jinde.
A cii ɑ̀ sɛ: Ifɔ no yɑ tɛ Kpe? Kpe cii ɑ sɛ: Tunu kɑ cɛ. N mɑ kpei Dɑmɑku. Wɑngɑrɑ di ǹ kɑɑ cii n sɛ hɛ yom kulu kɑ ǹ jisi n mɑ tɛ.
Zɑ kɑ ɑ si hini kɑ di hɛ fɔ kulu kɑɑri di ŋmɔne deizɑ sɑbu sɛ, beerem kɑ ǹ goono ɑ bɑndɑ nɑ ɑ kɑmbɛ dii. Ǹ nɑ ɑ cendi kɑlɑ ɑ tɔ Dɑmɑku wɑngɑrɑ.
Bɔrɔ fɔ mo goono kɑ ǹ cii ɑ sɛ Anɑni. Ikpɛ gɑnɑkɔ fɔ no kɑ simbɑ ndɑ Moisi fɔndɑ. À sɛdɑ boori ndɑ Yuifu yom kulu kɑ ǹ goono nungu di ndɑ gɔrɛ.
À kɑɑ ɑ dɔ kɑ cɛ. Cɔfɔ ɑ̀ cii ɑ sɛ: Nyɑize Sɑuli, n mɑ moo feeri. Mɑɑsɑ mɑɑsɑ ɑ nɑ moo feeri. A di ɑ̀.
À cii: I cɛɛ yom ŋmɔne Ikpɛ nɑ n dɑm n mɑ ngɑ binebɑɑ bei. À nɑ n dɑm n mɑ di Cɛsusukpɛ. N mɑ mɑɑ sendi yom kɑ ǹ hunu ɑ̀ mee mo.
N kɑɑ ci ɑ̀ sɛdɑ iburɑdɑm yom kulu dɔ, hɛ yom kulu kɑ n di ndɑ hɛ yom kulu kɑ n mɑɑ bɔm.
Mɑɑsɑ ifɔ n go bɑtu? Tunu kɑ Kpe mɑɑ cɛɛ. Ǹ mɑ n mirɑndi. Ǹ mɑ n nyume n dulum yom gɑɑ.
À kɑɑ tɔ sɑɑ kɑ ɑ ye Yerusɑlɛm ɑ go kɑ ɑduwɑ tɛ Ikpɛ bɛɛrɑndiyom dɔ. A di diyom fɔ.
A di Kpe. À go cii ɑ sɛ: Wɑɑsu, n mɑ hunu Yerusɑlɛm ndɑ wɑɑsi zɑmɑ beerem si n sɛdɑ kɑ simbɑ hɛɛ tɑ.
A cii ɑ̀ sɛ: Kpe, ngei bumbum bei kɑ ɑ cini huro Yuifu yom mɑrgɑ fuu yom kunɑ kɑ beerem kɑ ǹ go nɑɑne n gɑɑ dii. A cini kɑ ǹ dɑm kɑsu kɑ ǹ kɑru.
Sɑɑ kɑ n sɛdɑ Tifɑnu kuri bɑmbɑri, hɛɛ bumbum ɑ go cɛ ɑ̀ jine no. A tu mo ǹ mɑ ɑ̀ wi. A go beerem kɑ ǹ nɑ ɑ̀ wi jiine yom jɛ ǹ sɛ.
Kpe cii ɑ̀ sɛ: Kpei, zɑmɑ ɑ gɑ n dɔntɔm nungu mooru dimi cindei dɔ.
Jɑmɑ nɑ hɑngɑ dɑm Pɔlu sɛ kɑlɑ ɑ̀ nɑ sendi ngɑ di cii. Cɔfɔ ǹ nɑ jinde zɑɑ kɑ cii: Ǹ mɑ bɔrɔ kpɛ dimi kɑɑ hɑndunyɑ kunɑ. À mɑnɑ himɑ ɑ̀ mɑ hunɑ.
Ǹ go kuwɑ. Ǹ go kɑ ngei jiine yom kɔɔtu ko lɑɑbu kuu kɑ see bɛɛnɛ binetɔnɛ sɑbu sɛ.
Wɑnguize yom hɑikusu di nɑ ǹ no mei ǹ mɑ kpeindɑ Pɔlu wɑnguize yom fuu. À cii ǹ mɑ ɑ̀ hã ndɑ bulɑɑlɑ kɑ du kɑ bei sɑbɑbu kɑ ɑ̀ sɛ ǹ go kuwɑ ɑ̀ gɑɑ yɑ wɔ dimi.
Ammɑ kɑ ǹ go kɑ ɑ̀ hɔ ndɑ kuuru kɔrɔfɔ yom Pɔlu cii wɑnguize yom jinehune fɔ sɛ kɑ ɑ̀ go cɛ ɑ̀ jɛrɛ gɑɑ: À hɑlɑli n mɑ Lomɑncɛ kɑ ǹ mɑnɑ ɑ̀ ciiti kɑ zeeri bulɑɑlɑ bɑ?
Sɑɑ kɑ wɑnguize yom jinehune mɑɑ ngɑ di, ɑ̀ deede wɑnguize yom hɑikusɑ sɛ. À cii: N mɑ lɑɑkɑli ndɑ hɛ kɑ n bɑ tɛ wɔ zɑmɑ bɔrɔ di Lomɑncɛ no.
À gɑɑ nɑ wɑnguize yom hɑikusɑ mɑɑni Pɔlu dɔ kɑ cii ɑ̀ sɛ: Ni yɑ Lomɑncɛ no? Pɔlu cii: Oò.
Wɑnguize yom hɑikusɑ mo cii: Hɛɛ wɔ, ɑ nɑ Lomɑncɛtɛrɛ dei no ndɑ nooru bɑmbɑtɑ. Pɔlu mo cii ɑ̀ sɛ: Hɛɛ wɔ, yɑ no ǹ nɑ ɑ hɛi.
Mɑɑsɑ mɑɑsɑ beerem kɑ ǹ bɑ hãyom di tɛ, sunsunu ɑ̀ gɑɑ. Hɑmburu nɑ wɑnguize yom hɑikusɑ dii zɑ ɑ̀ bei kɑ Lomɑncɛ no ndɑ mo kɑ ɑ̀ nɑm ǹ nɑ ɑ̀ hɔ.
À mo bo, kɑ ɑ̀ bɑɑ ngɑ mɑ bei cɑu cɑu hɛ kɑ ɑ̀ sɛ Yuifu yom nɑ ɑ̀ tɔnyɑ, ɑ̀ nɑ ɑ̀ feeri ŋyɔri yom gɑɑ. À nɑ fɔndɔ no gɑrɑndikɔ jinɑ yom ndɑ Yuifu yom ciiti dumbukɔ kulu mɑ meigu. Ǹ nɑ Pɔlu zumɑndi kɑ ɑ̀ dɑm ǹ jine.
Pɔlu nɑ moo sinji Yuifu yom ciiti dumbukɔ yom gɑɑ kɑ cii: Nyɑize hɑibɔrɔ yom, bine kunɑ sendi hinno kunɑ no ɑ go dirɑ Ikpɛ jine kɑlɑ kɑ kɑɑ hɑnu wɔ.
Gɑrɑndikɔ beerɑ kɑ ǹ cii ɑ̀ sɛ Anɑni nɑ beerem kɑ ǹ goono Pɔlu jɛrɛ gɑɑ no mei ǹ mɑ Pɔlu kɑru mee gɑɑ.
Pɔlu cii ɑ̀ sɛ: Ikpɛ gɑ n kɑru, ni yɛmbɛ kɑ ǹ kpɑrɑndi. N go gɔrɔ ko ciiti ɑ sɛ ndɑ zɑngɑ Moisi fɔndɑ goono ndɑ. Ammɑ hɛ kɑ ɑ̀ si sɑbɑ ndɑ fɔndɑ n nɑ ǹ no mei ǹ mɑ ɑ kɑru?
Beerem kɑ ǹ goono Pɔlu jɛrɛ gɑɑ cii ɑ̀ sɛ: Ikpɛ gɑrɑndikɔ beerɑ no n go woo fɑ.
Pɔlu tu ǹ sɛ kɑ cii: Nyɑizei, yɑ nɑ bei no hɑli gɑrɑndikɔ beerɑ no zɑmɑ Ikpɛ Sendi hɑntumɑntɛ cii: N mɑ si hɛ lɑlɔ cii n jɑmɑ hinikpɛ sɛ.
Ammɑ zɑ kɑ Pɔlu bei ǹ ŋmɔne ɑfɔ yom Sɑdusi fɔndɔ bɔrɔ yom no, cindei mo Fɑrisi fɔndɔ bɔrɔ yom, ɑ̀ sendi ndɑ jinde beeri Yuifu yom ciiti dumbukɔ yom jine. À cii: Nyɑize hɑibɔrɔ yom, hɛɛ yɑ Fɑrisi fɔndɔ bɔrɔ no, Fɑrisi fɔndɔ bɔrɔ koo mo. Bukɔei tunɑndiyom bɛɛjɛ sɛ no ǹ go kɑ ɑ ciiti.
Sɑɑ kɑ ɑ̀ nɑ ngɑ di cii cɔfɔ kɔsɔngu tunu Fɑrisi fɔndɔ bɔrɔ yom di ndɑ Sɑdusi fɔndɔ bɔrɔ yom gɑme. Jɑmɑ di fee ihinkɑ.
Kɔsɔnguɑ tunu zɑmɑ Sɑdusi fɔndɔ bɔrɔ yom go cii tunɑndiyom si, Ikpɛ dɔntɔneize si, biyɑ si. Ammɑ Fɑrisi fɔndɔ bɔrɔ yom wɔ go cii ǹ kulu goono.
Kɔsɔngu bɑmbɑtɑ tunu. Moisi fɔndɑ bɔrɔ fɔ yom kɑ ǹ ci Fɑrisi bɔrɔ yom tunu kɑ kɑkɔ. Ǹ cii: I yom wɔ, i mɑnɑ di hɛ fɔ lɑlɔ kulu bɔrɔ kpɛ gɑɑ. Ammɑ de biyɑ fɔ wɑlɑ Ikpɛ dɔntɔneize fɔ yɑ sendi ɑ̀ sɛ, i mɑ si gɑɑbɑ ndɑ Ikpɛ.
Kɑ butugu bɑmbɑtɑ fɔ tunu, wɑnguize yom hɑikusɑ go hɑmburu hɑnibɑ ǹ mɑ Pɔlu pɑti. À sɛ nɑ ɑ̀ nɑ wɑnguize yom dɑm ǹ mɑ ɑ̀ kɑɑ ǹ bindi kunɑ. Ǹ mɑ kpeindɑ Pɔlu wɑnguize yom fuu dɔ.
À mo bo ciini cɔfɔ Kpe kɑɑ Pɔlu dɔ kɑ cii ɑ̀ sɛ: Pɔlu, n mɑ himmɑ dɑm zɑmɑ zɑngɑ n kɑɑndɑ sɛdɑ kɑ simbɑ hɛɛ Yerusɑlɛm, zɑngɑ yɑ n mɑ kpeindɑ ɑ sɛdɑ mo Lome wɑngɑrɑ.
Sɑɑ kɑ mo bo Yuifu fɔ yom nɑ meetosi tɛ kɑ cɛrɛ tilɑsi. Ǹ ze ngei bɔm gɑɑ kɑ ngei si ŋmɑɑ, ngei si hɑm kɑlɑ de ngei nɑ Pɔlu wi.
Ǹ bisɑ bɔrɔ weitɑɑci kɑ ǹ nɑ meetosi ngɑ di tɛ.
Cɔfɔ ǹ kɑɑ gɑrɑndikɔ jinɑ yom ndɑ hɑikusu yom dɔ. Ǹ cii: I nɑ i bɔm tilɑsi ndɑ zeyom kɑ i si hɛ fɔ kulu tɑbɑɑ kɑlɑ de i nɑ Pɔlu wi.
Mɑɑsɑ bine wom, ndɑ Yuifu yom ciiti dumbukɔ yom, wom mɑ sendi wɑnguize yom hɑikusɑ sɛ subɑ ɑ̀ mɑ Pɔlu zumɑndi wom sɛ. Wom mɑ tɛ zɑngɑ hɛ kɑ bɑɑru fɔ no wom go bɑɑ wom mɑ du ɑ̀ dɔ cɑu cɑu. Hɑli ɑ̀ mɑɑni i sɔlu i mɑ ɑ̀ wi.
Ammɑ Pɔlu weimɑ ize mɑɑ meetosi di. À kpei huro wɑnguize yom fuu kɑ ɑ̀ deede Pɔlu sɛ.
Pɔlu nɑ wɑnguize yom jinehune yom ŋmɔne ɑfɔ cɛɛ. À cii ɑ̀ sɛ: Kpeindɑ hɑiwɑsu wɔ wɑnguize yom hɑikusɑ dɔ. À gundɑ hɛ fɔ ɑ̀ deede ɑ̀ sɛ.
À kpeindɑ hɑiwɑsu di wɑnguize yom hɑikusɑ dɔ kɑ cii: Kɑsuize Pɔlu yɑ nɑ ɑ cɛɛ kɑ ɑ ŋmɑɑrɛ yɑ kɑɑndɑ hɑiwɑsu wɔ n dɔ. À gundɑ hɛ fɔ kɑ ɑ̀ cii n sɛ.
Wɑnguize yom hɑikusɑ mo nɑ ɑ̀ kɑmbɛ dii kɑ ye ndɑɑ̀ kɑmbu kɑ ɑ̀ hã: Ifɔ no n gundɑ n mɑ cii ɑ sɛ?
Hɑiwɑsu di cii ɑ̀ sɛ: Yuifu yom yɑ nɑ mefɔ tɛ ngei mɑ n ŋmɑɑrɛ n mɑ Pɔlu zumɑndi Yuifu yom ciiti dumbukɔ yom jine subɑ. Ǹ mɑ tɛ zɑngɑ hɛ kɑ bɑɑru fɔ no ǹ go bɑɑ ǹ mɑ du ɑ̀ dɔ cɑu cɑu.
Ammɑ ni wɔ, n mɑ si tu ǹ sɛ zɑmɑ ǹ bisɑ bɔrɔ weitɑɑci kɑ ǹ gɑ gum ko Pɔlu bɑtu. Ǹ nɑ ngei bɔm tilɑsi ndɑ zeyom kɑ ngei mɑ si ŋmɑɑ, ngei mɑ si hɑm kɑlɑ de ngei nɑ Pɔlu wi. Mɑɑsɑ ǹ sɔlu beeni. Alikɑwɑli kɑ ɑ̀ hunu n dɔ hinne no ǹ go bɑtu.
Wɑnguize yom hɑikusɑ bine nɑ hɑiwɑsu di tɑm. À nɑ ɑ̀ nɑ mei kɑ cii: Hɛ yom kɑ n deede ɑ sɛ, n mɑ si ɑ̀ cii bɔrɔ fɔ kulu sɛ.
À gɑɑ no, ɑ̀ nɑ wɑnguize yom jinehune yom ŋmɔne ihinkɑ cɛɛ. À cii ǹ sɛ: Wɑ sɔlu ndɑ wɑnguize zɑngu hinkɑ. Ǹ mɑ kpei Kɑsɑriɑ wɑngɑrɑ ndɑ bɑrikɑri weiye ndɑ yɑɑjikpɛ zɑngu hinkɑ zɑ wiciri guuru ɛgɑ.
Ǹ mɑ bɑri yom sɔlu Pɔlu mɑ kɑɑru ɑfɔ bɔm. Ǹ mɑ kpeindɑ Pɔlu gɑndɑkpɛ Felisi dɔ bɑɑni.
Wɑnguize yom hɑikusɑ nɑ tirɑ wɔne hɑntum kɑ cii:
Hɛɛ Kolodu Liziɑ, hɛɛ yɑ go gɑɑbikoni Felisi hinno kɑ ɑ̀ bisɑ ǹ kulu fɔɔ.
Yuifu yom yɑ nɑ bɔrɔ kpɛ dii. Ǹ bɑ kɑ ɑ̀ wi, cɔfɔ ɑ tɔ ɑ̀ dɔ ndɑ wɑnguize yom. A nɑ ɑ̀ tɑ ǹ kɑmbɛ gɑɑ zɑ kɑ ɑ mɑɑ Lomɑncɛ no.
Kɑ ɑ bɑɑ yɑ mɑɑ sɑbɑbu kɑ ɑ̀ sɛ ǹ nɑ ɑ̀ tɔnyɑ, ɑ kɑɑndɑɑ̀ ǹ ŋmɔne ciiti dumbukɔ yom jine.
A bine di kɑ ǹ nɑ ɑ̀ tɔnyɑ no kɑ simbɑ ndɑ ǹ fɔndɑ. À mɑnɑ hɛ lɑlɔ fɔ kulu tɛ kɑ ɑ̀ mɑ tɔ ǹ mɑ ɑ̀ wi, wɑlɑ ǹ mɑ ɑ̀ hɔ.
A bine du bɑɑru Yuifu yom nɑ meetosi fɔ tɛ ɑ̀ bɔm ǹ mɑ ɑ̀ wi. À sɛ no ɑ wɑɑsu wɑɑsu kɑ ɑ̀ sɑmbɑ n dɔ. A nɑ ɑ̀ tɔnyɑkɔ yom mo no mei ǹ mɑ cii n jine hɛ kɑ sɛ ngei go kɑ ɑ̀ tɔnyɑ. Too. N mɑ gɔrɔ bɑɑni.
Wɑnguize yom bine nɑ Pɔlu zɑɑ mei kɑ ǹ nɑ ǹ no bɔm. Ǹ kpeindɑɑ̀ ciini kunɑ Antipɑti kpɑɑrɑ.
À mo bo ǹ nɑm bɑrikɑri yom kpei Pɔlu bɑndɑ. Wɑnguize yom mo ye ngei fuuɑ dɔ.
Sɑɑ kɑ bɑrikɑri yom tɔ Kɑsɑriɑ wɑngɑrɑ ǹ nɑ tirɑ di no gɑɑbikoni di sɛ. Ǹ nɑ Pɔlu mo cɛbɛ ɑ̀ sɛ.
Kɑ gɑɑbikonɑ nɑ tirɑ di coo ɑ̀ nɑ Pɔlu hã lɑɑbu kɑ bɔrɔ no. Kɑ ɑ̀ mɑɑ Siliciɑ lɑɑbu bɔrɔ no cɔfɔ ɑ̀ cii ɑ̀ sɛ:
A kɑɑ hɑngɑ dɑm sã n sɛ sɑɑ kɑ n tɔnyɑkɔ yom kɑɑ.
À tɛ jiribi gu cɔfɔ Anɑni kɑ ɑ̀ ci gɑrɑndikɔ beerɑ kɑɑ. Yuifu mɑrgɑ hɑikusu yom ndɑ sendi ŋmɑɑnikɔ fɔ mo kɑ ǹ cii ɑ̀ sɛ Tɛtule goono ɑ̀ bɑndɑ. Tɛtule kɑɑndɑ tɔnyɑ gɑɑbikoni di jine kɑ simbɑ Pɔlu.
Kɑ ǹ nɑ Pɔlu cɛɛ, Tɛtule sinti ko Pɔlu tɔnyɑ. À cii: E Felisi, n dɔ no i du lɑɑkɑli kɑne bɑmbɑtɑ. N diyom gɑɑ mo n kɑɑndɑ hɑnfɑni i lɑɑbu wɔ kunɑ kɑlɑ kɑlɑ.
I go kɑ ǹ tɑ mo ndɑ sɑɑbuyom sɑɑ kulu nungu kulu kunɑ.
Ammɑ ɑ si bɑɑ yɑ n moorɑndi. A go kɑ n ŋmɑɑrɛ n bɔrɔhinnotɛrɛ kunɑ n mɑ hɑngɑ dɑm i sɛ i mɑ sendi cɛnɑ cii.
À wetere zɑti ngɑ mɑ Ikpɛ bɛɛrɑndiyom dɔ ziibɑndi, cɔfɔ i nɑ ɑ̀ dii. I bɑɑ i mɑ ɑ̀ ciiti kɑ simbɑ ndɑ i fɔndɑ.
Ammɑ Liziɑ kɑ ɑ̀ ci wɑnguize yom hɑikusu kɑɑ kɑ ɑ̀ zɑɑ i kɑmbɛ kunɑ ndɑ gɑɑbi kɑ bisɑ ndɑɑ̀.
À bine nɑ ɑ̀ tɔnyɑkɔ yom no mei ǹ mɑ kɑɑ n dɔ. N hini kɑ ɑ̀ hã kɑ bei mɑm mɑm hɛ yom kulu kɑ ǹ sɛ i go kɑ ɑ̀ tɔnyɑ.
Cɔfɔ Yuifu yom kɑ ǹ goono nungu di nɑ mefɔ tɛ. Ǹ cii: Yɑ no sendɑ dirɑ ndɑ.
Gɑɑbikonɑ nɑ ngɑ kɑmbɛ sombu Pɔlu sɛ kɑ cii ɑ̀ mɑ sendi. Pɔlu tu kɑ cii: A bei kɑ ni, n ci dimi wɔ ciitikɔ zɑ jiiri yom. A go kɑ ɑ jinde deede no ndɑ himmɑ.
Ni, n bumbum hini kɑ bei kɑ ɑ̀ mɑnɑ bisɑ jiribi wei cindi hinkɑ zɑ sɑɑ kɑ ɑ kpei Yerusɑlɛm kɑ Ikpɛ bɛɛrɑndi.
Ǹ mɑnɑ di hɛɛ yɑ kɑkɔ ndɑ bɔrɔ fɔ kulu Ikpɛ bɛɛrɑndiyom dɔ wɑlɑ kɑ jɑmɑ zukum. A mɑnɑ ngɑ di tɛ bɑ Yuifu yom mɑrgɑ fuu yom kunɑ wɑlɑ wɑngɑrɑ di kunɑ.
Ǹ si hini kɑ tɑbɑtɑndi hɛ kɑ ɑ̀ sɛ ǹ gɑ kɑ ɑ̀ tɔnyɑ mɑɑsɑ wɔ.
Ammɑ ɑ gɑ wɔne cii n sɛ. A gɑ kɑ ɑ cɛɛ yom ŋmɔne Ikpɛ bɛɛrɑndi ndɑ zɑngɑ fɔndɔ kɑ ǹ cɛɛ godo goono ndɑ. Hɛ kulu kɑ ɑ̀ goono hɑntumɑntɛ Moisi fɔndɑ kunɑ ndɑ ɑndebi yom tirɑ yom kunɑ, ɑ gɑ nɑɑne ɑ̀ gɑɑ.
A gundɑ bɛɛjɛ Ikpɛ kunɑ. Bɛɛjɛ wɔ nɑ ngei bumbum gɑ bɑtu kɑ ɑ̀ ci Ikpɛ kɑɑ bukɔ yom tunɑndi, cɛɑntɛ susu yom ndɑ beerem kɑ ǹ mɑnɑ ci cɛɑntɛ susu yom.
Ngɑ di sɛ nɑ ɑ gɑ kokɑri sɑɑ kulu yɑ du bine kunɑ sendi kɑ ɑ̀ sindɑ tɑɑli Ikpɛ jine ndɑ iburɑdɑm yom dɔ.
Jiiri bɑɑbɑ bisɑ, ɑ̀ bɑndɑ nɑ ɑ kɑɑ kɑ sɑrɑɑ yom ndɑ gɑrɑndi yom tɛ ɑ dimi sɛ.
À kunɑ no Azi Yuifu fɔ yom nɑ ɑ gɑru hinnɑntɛ Ikpɛ bɛɛrɑndiyom dɔ jɑmɑ si, kɔsɔngu si.
À himɑ Azi Yuifu yom mo mɑ kɑɑ nee n dɔ kɑ ɑ tɔnyɑ de ǹ gundɑ hɛ fɔ ndɑ hɛɛ.
Bɔrɔ wɔne yom mɑ cii de ǹ di gbei lɑlɔ fɔ ɑ gɑɑ sɑɑ kɑ ɑ go cɛ Yuifu yom ciiti dumbukɔ yom jine.
Ǹ mɑɑ ɑ jinde kɑ ɑ zɑɑ kɑ sendi fɔ wɔ cii zɑ kɑ ɑ go cɛ ǹ bindi kunɑ. A cii: Bukɔei tunɑndiyom sɑbu sɛ no ǹ go kɑ ɑ ciiti hunkunɑ wom jine.
Felisi go bei cɑu cɑu hɛ kɑ ɑ̀ goono kɑ simbɑ ndɑ Mɛsiyɑ fɔndɑ. Sɑɑ kɑ ɑ̀ go mɑɑ sendi nge yom di, ɑ̀ nɑ sendɑ jɛ kɑ cii: Sɑɑ kɑ Liziɑ kɑ ɑ̀ ci wɑnguize yom hɑikusɑ kɑɑ, ɑ̀ kɑɑ wom ŋmɔne ɑsiirɑ guni.
Cɔfɔ ɑ̀ nɑ wɑnguize yom jinehune fɔ dɑm ɑ̀ mo Pɔlu bɑtu. Ammɑ ɑ̀ mɑ cini kɑ ɑ̀ no dɑɑmɑ cɛnɑ. À mɑ si ɑ̀ beerem gɑnji ǹ mɑ tɑmtɛrɛ ɑ̀ sɛ mo wɑlɑ kɑ kɑɑ ɑ̀ dɔ.
Jiribi yom bisɑ, Felisi kɑɑ ndɑ ngɑ wɛndɛ Yuifu fɔ kɑ ɑ̀ mɑɑ Dusilɑ. À cii ǹ mɑ Pɔlu cɛɛ. Ngɑ mo nɑ hɑngɑ dɑm Pɔlu sɛ kɑ simbɑ ndɑ Mɛsiyɑ gɑɑ nɑɑneyom.
Pɔlu nɑ himmɑ dɑm ndɑ sendi cɛyom susu bɔm ndɑ bɔm hiniyom bɔm ndɑ ciiti kɑ ɑ̀ go kɑɑ bɔm. Cɔfɔ Felisi hɑmburu kɑlɑ kɑlɑ. À tu kɑ cii: Mɑɑsɑ n mɑ kpei jinɑ. Sɑɑ kɑ ɑ kɑɑ du lɔkɑci kɑ ɑ̀ sɑbɑ ɑ cii ǹ mɑ n cɛɛ.
Felisi gundɑ kunguzuru mo kɑ Pɔlu go ngɑ no nooru ngɑ mɑ ɑ̀ tɑm. À sɛ no ɑ̀ cini Pɔlu cɛɛ ngɑ mɑ fɑɑji ndɑ.
Ammɑ ɑ̀ tɛ jiiri hinkɑ. Cɔfɔ Pɔrisu Fesitu nɑ Felisi bɑrime. Kɑ Felisi go bɑɑ ngɑ mɑ kɑɑni Yuifu yom sɛ ɑ̀ nɑ Pɔlu nɑm kɑsu kunɑ.
Sɑɑ kɑ Fesitu tɔ ngɑ kpetɛrɛ lɑɑbu, jiribi hinzɑ bɑndɑ ɑ tunu Kɑsɑriɑ wɑngɑrɑ kɑ kpei Yerusɑlɛm.
Gɑrɑndikɔ beerɑ bine ndɑ Yuifu yom jinɑ yom kɑɑndɑ tɔnyɑ Pɔlu bɔm.
Ǹ nɑ Fesitu ŋmɑɑrɛ ɑ̀ mɑ tu ǹ sɛ ɑ̀ mɑ Pɔlu sɑmbɑ Yerusɑlɛm wɑngɑrɑ. Ammɑ ǹ go meetosi fɔ tɛ ngei mɑ Pɔlu wi fɔndɔ bɔm.
Fesitu bine cii ǹ sɛ kɑ Kɑsɑriɑ no ǹ mɑ Pɔlu jɛ kɑ bɑtu zɑti. Ngɑ bumbum, ngɑ dirɑ Kɑsɑriɑ subɑsi.
À cii: Ngɑ di sɛ wom kunɑ dɑbɑrikpɛ yom mɑ kpei ɑ bɑndɑ. De tɑɑli fɔ goono bɔrɔ di gɑɑ ǹ mɑ ɑ̀ tɔnyɑ.
À mɑnɑ gɔrɔ ǹ dɔ kɑ bisɑ jiribi wei. Cɔfɔ ɑ̀ kpei Kɑsɑriɑ wɑngɑrɑ. Mo bo sɑɑ kɑ ɑ̀ gɔrɔ ngɑ ciiti kɑrigɑ bɔm, ɑ̀ nɑ mei no ǹ mɑ kɑɑndɑ Pɔlu.
Kɑ ǹ kɑɑndɑ Pɔlu Yuifu yom kɑ ǹ hunu zɑ Yerusɑlɛm cɛ kɑ ɑ̀ hundi. Ǹ nɑ ɑ̀ beri ndɑ tɔnyɑ lɑlɔ boobo kɑ ǹ si hini kɑ ǹ tɑbɑtɑndi.
Pɔlu mo nɑ ngɑ jinde deede. À cii: Yɑ nɑ tɑɑli tɛ hɛ fɔ kulu gɑɑ, wɑlɑ Yuifu yom fɔndɑ gɑɑ wɑlɑ Ikpɛ bɛɛrɑndiyom dɔ gɑɑ wɑlɑ Kɑisɑ gɑɑ.
Ammɑ Fesitu mo go bɑɑ ngɑ mɑ kɑɑni Yuifu yom sɛ. A nɑ Pɔlu hã kɑ cii: N tu kɑ kpei Yerusɑlɛm bɑ, ǹ mɑ n ciiti wɑngɑrɑ di ɑ jine hɛ nge yom di bɔm?
Ammɑ Pɔlu tu ɑ̀ sɛ kɑ cii: Kɑisɑ ciitiyom dɔ jine no ɑ go cɛ, nungu kɑ ɑ̀ himɑ ǹ mɑ ciiti ɑ sɛ. Yɑ nɑ tɑɑli fɔ kulu tɛ Yuifu yom sɛ. N bumbum, n go wɔne bei kɑlɑ kɑlɑ.
De bine ɑ nɑ tɑɑli tɛ no wɑlɑ ɑ nɑ hɛ fɔ tɛ no kɑ ɑ̀ tɔ ǹ mɑ ɑ wi yɑ nɑ hungu buyom. Ammɑ de hɛ kɑ ɑ̀ sɛ ǹ go kɑ ɑ tɔnyɑ wɔ, ɑ̀ mɑnɑ ci cimi bɔrɔ si kɑ ɑ̀ hini kɑ ɑ dɑm ǹ kɑmbɛ. A kpeindɑ ŋmɑɑrɛ Kɑisɑ dɔ.
Fesitu bine sɑwɑrɑ ndɑ Yuifu yom ciiti dumbukɔ yom. À bɑndɑ ɑ̀ tu Pɔlu sɛ kɑ cii: N ŋmɑɑrɛ Kɑisɑ bɔm. N kɑɑ kpei Kɑisɑ jine.
À tɛ jiribi yom cɔfɔ gɑndɑkpɛ fɔ kɑ ɑ̀ mɑɑ Ajiripɑ ndɑ Belenise kɑɑ Kɑsɑriɑ wɑngɑrɑ kɑ Fesitu fɔɔ.
Ǹ nɑ jiribi yom tɛ ɑ̀ dɔ. Fesitu no Pɔlu sendɑ deede kpe di sɛ kɑ cii: Felisi nɑ kɑsuize fɔ nɑm nee wɔ.
Sɑɑ kɑ bɔrɔ wɔ goono Yerusɑlɛm, gɑrɑndikɔ jinɑ yom ndɑ Yuifu mɑrgɑ hɑikusu yom kɑɑndɑ ɑ̀ sendɑ ɑ dɔ. Ǹ nɑ ɑ ŋmɑɑrɛ ǹ mɑ ɑ̀ ciiti.
Ammɑ ɑ tu ǹ sɛ kɑ cii: À mɑnɑ ci Lomɑncɛ ɑlɑɑdɑ ǹ mɑ bɔrɔ fɔ ciiti kɑ zeeri zɑ bɔrɔ kɑ ǹ tɔnyɑ di mɑnɑ di ngɑ tɔnyɑkɔ yom moo ndɑ moo. Zɑngɑ yɑ ɑ̀ mɑ du kɑ ngɑ jinde deede tɔnyɑ gɑɑ.
À sɛ no sɑɑ kɑ ǹ kɑɑ nee ɑ̀ mɑnɑ jɛ. À mo bo cɔfɔ ɑ gɔrɔ ɑ ciiti kɑrigɑ bɔm kɑ cii ǹ mɑ kɑɑndɑ bɔrɔ di.
Sɑɑ kɑ bɔrɔ di tɔnyɑkɔ yom go cɛ nungu di, ǹ mɑnɑ hɛ fɔ kulu cii kɑ ɑ̀ sɑbɑ ndɑ hɛ yom kɑ ɑ tɑmmɑ.
Ammɑ ǹ gundɑ kɑkɔ kɑ simbɑ ndɑ ǹ gɑnɑyom ndɑ Yesu fɔ kɑ ɑ̀ bu kɑ Pɔlu cii siikɑ si, ɑ̀ go hunɑ.
A biti zɑngɑ ɑ tɛ kɑ du hɛ nge yom di bɑɑru. À sɛ no, ɑ nɑ ɑ̀ hã de ɑ̀ tu kɑ kpei Yerusɑlɛm ǹ mɑ ɑ̀ ciiti hɛ nge yom di bɔm.
Ammɑ Pɔlu ŋmɑɑrɛ ǹ mɑ ngɑ nɑm kɑsuɑ kunɑ hɑli Kpe Agusitu mɑ sendi dumbu ngɑ bɔm. To. A nɑ ǹ no mei ǹ mo kɑ ɑ̀ bɑtu hɑli ɑ gɑ ɑ̀ sɑmbɑ Kɑisɑ dɔ.
Ajiripɑ cii Fesitu sɛ: Hɛɛ bumbum ɑ bɑɑ yɑ hɑngɑ dɑm bɔrɔ di sɛ. Fesitu tu kɑ cii: Subɑ n hɑngɑ dɑm ɑ̀ sɛ.
À mo bo Ajiripɑ ndɑ Belenise kɑɑ ndɑ kpetɛrɛ tɑkɑmɑ yom ndɑ lijimɑ. Ǹ huro fuu fɔ kunɑ kɑ ǹ cini gɔrɔ kɑ sɑwɑrɑ ndɑ wɑnguize yom hɑikusu yom ndɑ wɑngɑrɑ di jinɑ yom. Fesitu nɑ ǹ no mei ǹ mɑ kɑɑndɑ Pɔlu.
Fesitu cii: Kpe Ajiripɑ ndɑ hɑibɔrɔ kulu kɑ ɑ̀ goono i kunɑ nee, wom go di bɔrɔ kpɛ. À bɔm no Yuifu tutumɑ zɑ Yerusɑlɛm kɑlɑ nee go cii ndɑ jinde beeri kɑ ɑ̀ mɑnɑ himɑ ɑ̀ mɑ hunɑ.
Ammɑ ɑ mɑnɑ di hɛ fɔ kulu kɑ ɑ̀ mɑ tɔ ǹ mɑ ɑ̀ wi. Ngɑ bumbum mo bine cii ngɑ mɑ kpeindɑ ngɑ ŋmɑɑrɛ Kpe Agusitu dɔ. À sɛ no, ɑ nɑ guuri zɑɑ yɑ ɑ̀ sɑmbɑ Agusitu dɔ.
Ammɑ ɑ sindɑ hɛ fɔ kulu kɑ ɑ̀ sindɑ siikɑ kɑ yɑ hɑntum Kɑisɑ sɛ kɑ simbɑ bɔrɔ di. À sɛ nɑ ɑ kɑɑndɑɑ̀ wom jine hɑli yɑ mo ni Kpe Ajiripɑ, sɑɑ kɑ n nɑ ɑ̀ hã yɑ du hɛ kɑ ɑ hɑntum.
À mɑnɑ sɑbɑ ɑ sɛ bɔrɔ mɑ kɑsuize sɑmbɑ de ɑ mɑnɑ hɑntum kɑ cii hɛ kɑ ɑ̀ sɛ ǹ nɑ ɑ̀ tɔnyɑ.
Ajiripɑ cii Pɔlu sɛ: Ǹ tu n sɛ n mɑ sendi n bɔm sɛ. Cɔfɔ Pɔlu nɑ kɑmbɛ sombu kɑ ngɑ jinde deede.
À cii: Kpe Ajiripɑ, ɑ kɑɑni ɑ sɛ yɑ ɑ jinde deede n jine hunkunɑ kɑ simbɑ ndɑ hɛ yom kulu kɑ Yuifu yom nɑ ɑ tɔnyɑ ndei.
Hɑli yɑ mo kɑ n gundɑ beire kɑlɑ kɑlɑ Yuifu yom ɑlɑɑdɑ yom ndɑ ǹ hãyom bɔm. À sɛ no, ɑ go kɑ n ŋmɑɑrɛ n mɑ hɑngɑ dɑm ɑ sɛ ndɑ suuru.
Yuifu yom kulu go bei zɑngɑ ɑ goonoyom bɑrɑ zɑ ɑ goono hɑiwɑsu. Ǹ go bei zɑngɑ ɑ goono zɑ sintine ɑ dimi kunɑ Yerusɑlɛm wɑngɑrɑ.
Ǹ go kɑ ɑ̀ bei zɑ jɛyom. Ǹ hini kɑ cii mo de ǹ tu kɑ sɛdɑ, kɑ ɑ ci Fɑrisi fɔndɔ bɔrɔ ko gɔrɔ ndɑ zɑngɑ i gɑnɑyom cɑu cɑu goono ndɑ.
Mɑɑsɑ bine ɑ go cɛ nee ǹ mɑ ɑ ciiti ɑlikɑwɑli kɑ Ikpɛ tɛ i cɛɛ yom sɛ bɛɛjɛ bɔm.
Alikɑwɑli di sɛ i dimi wei cindi hinkɑ go bɛɛjɛ sinji ngei kɑɑ tɔ ɑ̀ gɑɑ. Ciini ndɑ zɑɑri mo no ǹ go tɑmtɛrɛ Ikpɛ sɛ. E Kpe Ajiripɑ, bɛɛjɛ wɔ sɛ no Yuifu yom go kɑ ɑ tɔnyɑ.
Ifɔ sɛ no wom kunɑ beerem si dɑhirɑndi kɑ Ikpɛ go bukɔ yom tunɑndi dɑ?
Ngɑ di sɛ no ɑ lɑsɑbu ɑ bine kunɑ yɑ hɛ boobo tɛ kɑ gɑɑbɑ ndɑ Yesu Nɑzɑrɛtu mɑɑ ndɑ himmɑ.
A nɑ hɛ yom wɔ tɛ Yerusɑlɛm kunɑ. A nɑ hɑlɑɑlɑntɛ boobo dɑm kɑsu sɑɑ kɑ ɑ du hini gɑrɑndikɔ jinɑ yom dɔ. Sɑɑ kɑ ǹ go kɑ ǹ wi mo ɑ nɑ ɑ mee dɑm ɑ̀ kunɑ.
Ce boobo mo ɑ nɑ hɑlɑɑlɑntɛ yom bɔnɑndi mo Yuifu yom mɑrgɑ fuu yom kulu kunɑ. A nɑ ǹ tilɑsi ǹ mɑ Yesu mɑɑ cɛnɑndi. A bine futu mo ǹ gɑɑ kɑ ǹ guruguzɑndi kɑlɑ wɑngɑrɑ ŋmɑni yom kunɑ.
Sɑɑ di no ɑ go kpei Dɑmɑku wɑngɑrɑ ndɑ dɑbɑri ndɑ fɔndɔ kɑ ɑ du gɑrɑndikɔ jinɑ yom dɔ.
E Kpe Ajiripɑ, zɑɑri bɔm bindi ɑ di kɑɑri fɔ hunu zɑ bɛɛnɛ. À kɑɑri bisɑ weenu ŋmɔne. À nɑ ɑ hundi ndɑ beerem kɑ ǹ goono ɑ bɑndɑ fɔndɑ bɔm.
I kulu kɑm gɑndɑ. Cɔfɔ ɑ mɑɑ jinde fɔ go sendi ɑ sɛ cinɛ kunɑ. À cii: Sɑuli, Sɑuli, ifɔ sɛ no n go kɑ ɑ guruguzɑndi? À gɑɑbu n sɛ n mɑ gooruyom hɛ zi.
A cii: Ni no mee, Kpe? Kpe mo cii: Hɛɛ no Yesu di kɑ n go guruguzɑndi.
Ammɑ n mɑ tunu kɑ cɛ n cee gɑɑ. À sɛ nɑ ɑ fɑitɑ n sɛ zɑmɑ yɑ n tɛ gbeiteeri ndɑ sɛdɑ mɑ. N mɑ tɛ sɛdɑ hɛ yom kɑ n di gɑɑ ndɑ hɛ yom kɑ ɑ gɑ ǹ kɑɑtɛrɛ n sɛ.
A gɑ n kɑɑ n dimi kɑmbɛ ndɑ dimi cindei kɑ ǹ dɔ ɑ gɑ kɑ n dɔntɔm mɑɑsɑ.
N mɑ ǹ mɑɑ yom feeri hɑli ǹ mɑ du kɑ bɛrɛ kɑ hunu kube kunɑ kɑ hurɑ kɑɑri kunɑ. Ǹ mɑ du kɑ hunu mo Setɑm dɑbɑri kunɑ kɑ ye Ikpɛ dɔ zɑmɑ ǹ mɑ du yɑɑfɑyom ngei dulum yom gɑɑ. Ǹ mɑ du tubu mo nɑɑnekɔ yom bɑndɑ, nge yom kɑ Ikpɛ go kɑ ǹ hɑlɑɑlɑndi.
À sɛ no Kpe Ajiripɑ, yɑ nɑ hungu kɑ diyom kɑ Ikpɛ cɛbɛ ɑ sɛ gɑnɑ.
Ammɑ ɑ cii Dɑmɑku wɑngɑrɑ bɔrɔ yom sɛ sintine ǹ mɑ tuubi kɑ bɛrɛ Ikpɛ dɔ. Yɑ no ɑ cii Yerusɑlɛm wɑngɑrɑ beerem sɛ ndɑ Yude lɑɑbu kulu beerem sɛ ndɑ dimi cindei sɛ mo. A cii mo ǹ mɑ gbei tɛ kɑ ɑ̀ sɑbɑ ndɑ ǹ tuubiyom.
Ngɑ di sɛ no Yuifu yom nɑ ɑ dii Ikpɛ bɛɛrɑndiyom dɔ ko ceeci ngei mɑ ɑ wi.
Bine kɑ ɑ du gɑɑkɑsine zɑ Ikpɛ dɔ, ɑ go cɛ nee hɑli hunkunɑ ko tɛ sɛdɑ icɛnɑ yom sɛ ndɑ ibeeri yom sɛ. A si hɛ fɔ kulu cii mo kɑlɑ wɔ kɑ ɑndebi yom ndɑ Moisi cii kɑ ɑ̀ mɑ kɑɑ.
Ngɑ yɑ ci kɑ kɑlɑ de Mɛsiyɑ mɑ guruguze. Ǹ mɑ jinɑ kɑ ɑ̀ tunɑndi bukɔei gɑme ɑ̀ mɑ bɑɑru kɑ ɑ̀ ci kɑɑri fɛɛ Isirɑilɑ ize yom sɛ ndɑ dimi cindei sɛ.
Sɑɑ kɑ ɑ̀ gɑ sendi zɑngɑ yɑ di kɑ ngɑ jinde deede, cɔfɔ Fesitu cii ndɑ jinde beeri: Pɔlu, n sindɑ bɔm. N beire boobo go kɑ n bɔm see.
Pɔlu mo cii: À mɑnɑ ci ɑ bɔm yɑ see, Fesitu bɛɛrɛkpɛ. Ammɑ cimi sendi yom no ɑ go cii ndɑ lɑɑkɑli hinnɑ.
Kpe Ajiripɑ, ni kɑ n jine ɑ go sendi ndɑ yɑrutɛrɛ, n go hɛ nge yom di bei. A tɑbɑi n mɑnɑ zɑm kɑ ǹ bei zɑ kɑ ǹ mɑnɑ hɛ wɔ tɛ tugu kunɑ.
E Kpe Ajiripɑ n go cimi no ɑndebi yom sɛ bɑ? A bei kɑ n go cimi no ǹ sɛ.
Cɔfɔ Ajiripɑ cii Pɔlu sɛ: N gɑ ɑ bɛrɛ hɑli cɛnɑ yɑ tɛ Mɛsiyɑ gɑnɑkɔ fɑ.
Pɔlu bine cii ɑ̀ sɛ: A go ŋmɑɑrɛ Ikpɛ gɑɑ hɑli bɑndɑ fɔ no wɑlɑ hɑli kɑ jɛ no, n mɑ ci zɑngɑ ɑ goono ɑmmɑ seseri yom bɑ si. À mɑnɑ ci n hinne, ɑmmɑ beerem kulu mo kɑ ǹ go hɑngɑ dɑm ɑ sɛ hunkunɑ.
Kɑ ɑ̀ sendi kɑ beeni, cɔfɔ Kpe Ajiripɑ tunu kɑ cɛ ndɑ Fesitu ndɑ Belenise ndɑ beerem kɑ ǹ gɔrɔ ndei.
Sɑɑ kɑ ǹ hunu ǹ cii ngei cɛrɛ sɛ: Bɔrɔ di mɑnɑ hɛ fɔ kulu tɛ kɑ ɑ̀ mɑ tɔ ǹ mɑ ɑ̀ wi wɑlɑ ǹ mɑ ɑ̀ hɔ.
Ajiripɑ mo cii Fesitu sɛ: N hini kɑ bɔrɔ di tɑm de ɑ̀ mɑnɑ ŋmɑɑrɛ ǹ mɑ kpeindɑ ngɑ Kɑisɑ dɔ.
Ǹ sɑwɑrɑ kɑ cii i mɑ huro hɑrihi fɔ kunɑ kɑ kpei Itɑli lɑɑbu. Ǹ nɑ Pɔlu ndɑ kɑsuize fɔ yom dɑm wɑnguize yom jinehune fɔ kɑmbɛ kɑ ɑ̀ mɑɑ Yuli. Ngɑ yɑ ci Agusitu wɑnguize yom ŋmɔne kuru fɔ jinehune.
Kɑ i hurɑ Adɑrɑmiti hɑrihi fɔ kunɑ kɑ ɑ̀ bɑ kpei Azi lɑɑbu cɛsu, i sinti ko dirɑ. Alisitɑku Tesɑlonikɑ wɑngɑrɑ bɔrɔ kɑ ɑ̀ goono Mɑsedoni lɑɑbu, ɑ̀ goono ndɑ i yom.
À mo bo i tɔ Sidom kpɑɑrɑ. Yuli nɑ Pɔlu dii ndɑ bɔrɔhinnotɛrɛ. À cini tu ɑ̀ sɛ ɑ̀ mɑ kpei ngɑ kpɑɑsi yom dɔ kɑ du sɑjoyom.
Kɑ i hunu nodi i nɑ Kuburu hɔndɛ tɑɑsi cɛsu kɑ bisɑ zɑmɑ hɛo yɑ go kɑ i kube.
Sɑɑ kɑ i nɑ tɛkuɑ kɑ ɑ̀ go mɑɑni Siliciɑ lɑɑbu ndɑ Pɑmfili lɑɑbu tooru kɑ bisɑ, i kɑɑ Milɑ kpɑɑrɑ Lisiɑ lɑɑbu.
Wɑnguize yom jinehune di nɑ Alɛsɑndiɑ hɑrihi fɔ gɑru nodi kɑ ɑ̀ go kpei Itɑli lɑɑbu. I huro ɑ̀ kunɑ.
I tɛ jiribi yom tɛku bɔm ko kpei mɔsɔ mɔsɔ. Kɑlɑ dɑcɑti i du kɑ tɔ Kinide kpɑɑrɑ zɑmɑ hɛo nɑ i gɑnji i mɑ kpei ndɑ wɑɑsi. I bisɑ Kɛlɛtu hɔndɛ tɑɑsi kɑ ɑ̀ mɑɑni Sɑlimone lɑɑbu.
Kɑlɑ dɑcɑti no i nɑ ɑ̀ cɛsu kɑ bisɑ. I kɑɑ nungu fɔ kɑ ǹ cii ɑ̀ sɛ Gumɑme dɔ Hinno kɑ ɑ̀ mɑɑni kpɑɑrɑ fɔ mo kɑ ǹ cii ɑ̀ sɛ Lɑse.
Lɔkɑci boobo bisɑ kɑ bɑ hɑrihi funuyom gundɑ kɑtɑru. Meehɔ wɑtɛ bisɑ kɔ. À gɑɑ no Pɔlu nɑ ǹ kɑɑbɑɑru.
À cii: Hɑibɔrɔ yom, ɑ go di kɑ hɑrihi wɔ funuyom gundɑ kɑtɑru. À kɑɑ kɑɑndɑ hɑsɑrɔ boobo, ɑ̀ mɑnɑ ci jɛrɔ yom sɛ ndɑ hɑrihiɑ hinne sɛ bo ɑmmɑ i hundi yom sɛ mo.
Ammɑ wɑnguize yom jinehune wɔ nɑ hɑngɑ dɑm funukɔɑ ndɑ hɑrihiɑ ŋmɔne hɑikusɑ sɛ kɑ bisɑ hɛ kɑ Pɔlu go cii sɛ.
Kɑ gumɑme di si boori konguzɑgɑ wɑtɛ, jɑmɑ di bɑyom sɑwɑrɑ kɑ cii ngei mɑ bisɑ nungu di. De ɑ̀ hini kɑ tɛ ǹ mɑ tɔ Finiciɑ Kɛlɛtu gumɑme kɑ yeeni tɛ nungu di. Kɛlɛtu gumɑme go gunɑ weenukɑne kɑ kpei kɑmbɛŋmɑɑ hɛrɛ cɛnɑ ndɑ weenukɑne kɑ kpei kɑmbɛwo hɛrɛ cɛnɑ.
Weenukɑne sɛ kɑmbɛŋmɑɑ hɛrɛ hɛo bɑɑnɔ fɔ go fɑɑru mɔsɔ mɔsɔ. À gɑɑ no, ǹ tɑmmɑ hɛ kɑ ngei miilɑ di ngei hini kɑ ɑ̀ tɛ no. Ǹ nɑ kɔɔrɔ tunɑndi kɑ Kɛlɛtu hɔndɛ tɑɑsɑ jobu cɛsu kɑ bisɑ.
Hɑli cɛnɑ cɔfɔ hɛo futu fɔ mɑ tunu kɑ ǹ cii ɑ̀ sɛ Elukilidom.
Hɛo di nɑ hɑrihi di zɑɑ kɑlɑ hɑrihiɑ bɔm si hini kɑ kpei jinɑ. I nɑm hɛo di kɑɑndɑ i yom.
I gɑnɑ hɔndɛ tɑɑsi cɛnɑ fɔ mɑ sɛ gɑndɑ hɛrɛ kɑ ǹ cii ɑ̀ sɛ Kolodɑ. I tɑɑbi kɑ du hɑrihi cɛnɑ fɔ kɑ ɑ̀ ci fɑɑbɑ ŋmɔne.
I nɑ ɑ̀ dɑm hɑrihi beerɑ bɔm. À bɑndɑ ǹ nɑ ɑ̀ gɑɑbɑndi ndɑ kɔrɔfɔ yom kɑ ɑ̀ wuliwɑli. Ǹ go hɑmburu hɑnibɑ ngei mɑ kpei kɑm Siliti tɑɑsi kunɑ. À sɛ no ǹ nɑ hɑrihiɑ tɑɑfɛ yom zumɑndi kɑ nɑm hɛo di mɑ kpeindɑ ngei.
Ammɑ hɛo nɑ i teeni kɑlɑ kɑlɑ. À mo bo ǹ nɑ hɑri hi jɛrɔ fɔ yom kɑɑ kɑ turu.
Jiribi hinzɑntɛ i nɑ kɑmbɛ dɑm kɑ hɑrihi di jiine fɔ yom kɑɑ kɑ furu.
I tɛ jiribi boobo kɑ i mɑnɑ di weenu ndɑ hɑndɑriyɑize yom. Hɛo di gundɑ gɑɑbi kɑ i kɑru kɑlɑ i nɑ lɑɑkɑli kɑɑ fɑɑbɑ gɑɑ.
Zɑ jɛyom ǹ mɑnɑ ŋmɑɑ. Cɔfɔ Pɔlu cɛ ǹ bindi kunɑ kɑ cii. To. Hɑibɔrɔ yom, ɑ̀ himɑ dom wom mɑ hɑngɑ dɑm ɑ sɛ. De yɑ no, dom wom si hunu Kɛlɛtu hɔndɛ tɑɑsɑ kunɑ kɑ huro hɑlɑciyom ndɑ hɑsɑrɔ wɔ kunɑ.
Mɑɑsɑnkulu ɑ go wom no himmɑ. Wom mɑ himmɑ dɑm zɑmɑ wom hundi bɑ ɑfɔ si hɑlɑci kɑlɑ hɑrihiɑ ngɑ hinne.
Hɛɛ yɑ ci Ikpɛ ŋmɔne. A go tɑmtɛrɛ ɑ̀ sɛ mo. Ciini wɔ Ikpɛ dɔntɔneize fɔ yɑ kɑɑ ɑ dɔ.
A cii: Pɔlu, n mɑ si hɑmburu. Dɑhiri no n mɑ cɛ Kɑisɑ jine. Gunɑ, Ikpɛ nɑ n no beerem wɔ kulu kɑ ni ndei goono hɑrihi wɔ kunɑ.
À sɛ no hɑibɔrɔ yom, wɑ himmɑ dɑm zɑmɑ ɑ go nɑɑne Ikpɛ. A bine go bei mo kɑ hɛ ngɑ di kɑɑ tɛ zɑngɑ Ikpɛ dɔntɔneize nɑ ɑ̀ cii ɑ sɛ.
Ammɑ dɑhiri no ǹ mɑ i cetu hɔndɛ tɑɑsi fɔ bɔm.
Ciini wei cindi tɑɑcɑntɛ hɛo go kɑ i feeni Adiɑtiku tɛkuɑ bɔm. Ciini bindi hɑrihi di gbeiteeri yom tɑmmɑ hɑli i mɑɑni gɑndɑ fɔ dɔ no.
Cɔfɔ ǹ nɑ neesiji dɑm. À tɛ jɛndɛ wɑrɑnkɑ. Ǹ bisɑ kɑ tɔ jinɑ cɛnɑ. Ǹ nɑ neesiji dɑm kpɛɛnɛ. À ye jɛndɛ wei cindi gu.
Ǹ go hɑmburu hɑnibɑ hɑrihiɑ mɑ kpei gofu tondi gɑɑ. À gɑɑ no ǹ nɑ bɑndɑ di ŋmɔne kɔɔrɔ tɑɑci tɑm hɑri kunɑ ko lɑɑkɑli dɛcɛ mo boyom gɑɑ.
Ammɑ hɑrihiɑ gbeiteeri yom ceeci ngei mɑ zuuru. Ǹ nɑ hɑrihi cɛnɑ zumɑndi tɛkuɑ bɔm. Ǹ go kɑ ɑ̀ tɛ zɑngɑ ǹ go bɑɑ ngei mɑ hɑrihiɑ bɔm dɔ hɛrɛ kɔɔrɔ yom zumɑndi tɛkuɑ kunɑ hɑli jinɑ.
Cɔfɔ Pɔlu cii wɑnguize yom jinehune ndɑ wɑnguize yom sɛ: De beerem wɔ si gɔrɔ hɑrihi wɔ kunɑ wom si hini kɑ du fɑɑbɑ.
Cɔfɔ wɑnguize yom nɑ hɑrihi cɛnɑ kɔrɔfɔ yom dumbu kɑ ɑ̀ tɑm.
Kɑ mo bɑ bo Pɔlu nɑ ǹ kulu suurɑndi ǹ mɑ ŋmɑɑ. À cii: Hunkunɑ wom jiribi wei cindi tɑɑcɑntɛ noyɑ kɑ wom mɑnɑ ŋmɑɑ, wom goono bɑtuyom gɑɑ. Wom mɑnɑ hɛ fɔ kulu zɑɑ.
À sɛ no, ɑ go wom suurɑndi. Wom mɑ ŋmɑɑ wom hundi yom sɑbu sɛ zɑmɑ wom bɑ ɑfɔ bɔm hɑmini fɔ si hɑlɑci.
Sɑɑ kɑ ɑ̀ nɑ hɛ nge yom di cii, ɑ̀ nɑ buuru zɑɑ. À nɑ Ikpɛ sɑɑbu ǹ kulu jine. À nɑ buuru zenji kɑ sinti kɑ ŋmɑɑ.
Ǹ kulu du kɑ himmɑ dɑm. Nge yom mo ŋmɑɑ.
I bɔrɔ zɑngu hinkɑ ndɑ weiye cindi idu bine no hɑrihi di kunɑ.
Sɑɑ kɑ ǹ ŋmɑɑ kɑlɑ ǹ kungu, ǹ nɑ mɔsɔngu kɑɑ kɑ furu tɛkuɑ kunɑ ǹ mɑ hɑrihiɑ time zobu.
Mo bo ǹ mɑnɑ lɑɑbu di bei ɑmmɑ ǹ nɑ tɛku jinde fɔ hunne kɑ ɑ̀ gundɑ tɑɑsi. À sɑbɑ ǹ sɛ de ɑ̀ hini kɑ tɛ ngei mɑ hɑrihiɑ cɛɑndi nungu di.
Ǹ nɑ kɔɔrɔ yom feeri kɑ tɑm tɛkuɑ kunɑ. Ǹ nɑ guuru fɔ yom mo dumbu kɑ filɑfili yom tɑm. Ǹ nɑ tɑɑfɛ fɔ mo hɔ hɑrihiɑ jine hɛo mɑ ɑ̀ fum gumɑme di dɔ hɛrɛ.
Ammɑ ǹ fɑku gɑndɑ fɔ gɑɑ tɛku jindɑ dɔ nungu kɑ tɛku hinkɑ meigu, cɔfɔ hɑrihiɑ gofu, jine di cɛ. Tɛku boosu yom futu mo nɑ bɑndɑ ceeri ceeri.
Wɑnguize yom lɑsɑbu ngei mɑ kɑsuize yom wi zɑmɑ ǹ hɑmburu hɑnibɑ ɑfɔ yom mɑ zi kɑ zuuru.
Ammɑ wɑnguize yom jinehunɑ go bɑɑ ngɑ mɑ Pɔlu fɑɑbɑ. À hungu wɑnguize yom sɛ ǹ mɑ ngei miilɑ tɛ. Ammɑ ɑ̀ nɑ ǹ no mei beerem kɑ ǹ ŋmɑɑni ziyom, ǹ mɑ sɑru kɑ huro tɛkuɑ kunɑ kɑ kpei jobu gɑɑ.
Cindei mo kpei kpɑtɑko yom bɔm. Afɔ yom mo kpei hɑrihiɑ zɛnjɛ fɔ yom bɔm. Yɑ no ǹ kulu tɛ kɑ tɔ tɛrɛ bɑɑni.
Sɑɑ kɑ i du kɑ hunu, ɑ̀ bɑndɑ no i du kɑ bei kɑ hɔndɛ tɑɑsi di mɑɑ no Mɑliti.
Mɑliti bɔrɔ yom nɑ i kube ndɑ bɔrɔhinnotɛrɛ hinno. À mɑnɑ ci bɔrɔhinnotɛrɛ kɑ beerem cini tɛ zɑmɑ ǹ nɑ nini funsu i sɛ hɑri kɑ ɑ̀ bɑ kɑm ndɑ yeeni sɑbu sɛ.
Pɔlu nɑ tuuri kɑmbɛ kɔgɔ fɔ yom kuu kɑ dɛcɛ ninɑ bɔm. Cɔfɔ gɑzɑmɑ fɔ kɑ ɑ̀ mɑɑ nini dunguɛ hunu kɑ kɔtɔ Pɔlu kɑmbɛ gɑɑ.
Mɑliti bɔrɔ yom di gondi go kɔtɔ Pɔlu kɑmbɛ gɑɑ. Cɔfɔ ǹ cii ngei cɛrɛ ndɑ cɛrɛ sɛ: À sindɑ siikɑ bɔrɔ kpɛ wɔ bɔrɔ wikɔ no zɑmɑ kɑ ǹ nɑ ɑ̀ fɑɑbɑ tɛkuɑ kunɑ, ciiti mɑnɑ tu ɑ̀ mɑ hunɑ.
Pɔlu nɑ gondɑ kɔkɔbɛ nini kunɑ. À mɑnɑ mɑɑ doori fɔ kulu.
Beerem bɑtu ɑ̀ mɑ funsu wɑlɑ mefɔ mefɔ Pɔlu mɑ kɑm bukɔ. Ammɑ kɑ ǹ bɑtu kɑ jɛ ǹ di hɛ fɔ kulu mɑnɑ du ɑ̀. Ǹ nɑ lɑsɑbu bɛrɛ kɑ cii Pɔlu yɑ ikpɛ fɔ no.
Gɑndɑ fɔ goono kɑ ɑ̀ mɑɑni nungu di. Gɑndɑ di hɔndɛ tɑɑsɑ bɔrɔ beeri fɔ ŋmɔne no. Bɔrɔ di mɑɑ no Pubiliyu. Ngɑ yɑ nɑ i kubeni kɑ i zumɑndi ngɑ dɔ kɑlɑ jiribi hinzɑ. A nɑ i yotɛrɛ tɑ hinno.
Pubiliyu bɑɑbɑ bine go kɑni ndɑ gɑɑwɑse ndɑ nyɔnyɔ. Pɔlu kɑɑ ɑ̀ dɔ kɑ ɑduwɑ tɛ. À nɑ kɑmbɛ dɛcɛ ɑ̀ bɔm kɑ ɑ̀ no bɑɑni.
Sɑɑ kɑ ngɑ di tɛ, cɔfɔ zɛnjɛkom cindei mo kɑ ǹ goono hɔndɛ tɑɑsɑ bɔm kɑɑ. Ǹ du bɑɑni mo.
Nge yom mo nɑ bɛɛrɛ bɑmbɑtɑ tɛ i sɛ. Bine, sɑɑ kɑ i tunu kɑ bɑ dirɑ hɑrihi fɔ kunɑ, ǹ kɑɑndɑ i sɛ hɛ yom kɑ i gundɑ ǹ bɑnji.
Hɑndu hinzɑ bɑndɑ i huro kɑ dirɑ Alɛsɑndiɑ hɑrihi fɔ kunɑ kɑ ɑ̀ nɑ yeeni tɛ nungu di. Hɑrihi di gundɑ sɛdɑ kɑ ɑ̀ ci Tɑwei sɛdɑ.
I tɔ Silɑkuze kpɑɑrɑ. I gɔrɔ kpɑɑrɑ di jiribi hinzɑ.
Zɑ Silɑkuze i hundi kɑ kɑɑ Lezium kpɑɑrɑ. Jiribi fɔ bisɑ, cɔfɔ weenuhune sɛ kɑmbɛŋmɑɑ hɛrɛ hɛo di tunu. Jiribi hinkɑntɛ i kɑɑ Puteoli kpɑɑrɑ.
I nɑ nyɑize yom gɑru kpɑɑrɑ di. Ǹ nɑ i ŋmɑɑrɛ i mɑ gɔrɔ ngei dɔ jiribi iye. À gɑɑ nɑ, i kpei Lome wɑngɑrɑ nyɑ kunɑ.
Sɑɑ kɑ Lome nyɑize yom mɑɑ i bɑɑru, ǹ nɑ i kube. Ǹ hunu kɑ kɑɑ hɑli kpɑɑrɑ yom kɑ ǹ cii ǹ sɛ Apiyu Hebu ndɑ Yo Fuu Hinzɑ. Kɑ Pɔlu di ei ɑ̀ nɑ Ikpɛ sɑɑbu. À du himmɑ mo.
Sɑɑ kɑ i tɔ Lome wɑngɑrɑ wɑnguize yom jinehunɑ nɑ kɑsuize yom dɑm bɑtukɔ wɑnguize yom ŋɔne hɑikusu kɑmbɛ. Ammɑ ɑ̀ tu Pɔlu wɔ sɛ ɑ̀ mɑ gɔrɔ ngɑ fɔ ndɑ wɑnguize fɔ kɑ ɑ̀ mo kɑ ɑ̀ bɑtu.
À tɛ jiribi hinzɑ, Pɔlu nɑ Yuifu yom jinɑ yom cɛɛ. Sɑɑ kɑ ǹ meigu ɑ̀ cii ǹ sɛ: Nyɑize hɑibɔrɔ yom, yɑ nɑ hɛ fɔ kulu tɛ i dimi gɑɑ wɑlɑ i cɛɛ yom ɑlɑɑdɑ yom gɑɑ. Ndɑ ɑ̀ kulu, ǹ nɑ ɑ dɑm kɑsu Yerusɑlɛm kɑ ɑ dɑm Lomɑncɛ yom kɑmbɛ.
Sɑɑ kɑ ǹ nɑ ɑ hã kɑ beeni, ǹ bɑɑ ngei mɑ ɑ tɑm zɑmɑ tɑɑli fɔ kulu si ɑ gɑɑ kɑ ɑ̀ mɑ tɔ ǹ mɑ ɑ wi.
Ammɑ Yuifu yom hungu. À tilɑsi ɑ gɑɑ yɑ kɑɑndɑ ɑ ŋmɑɑrɛ Kɑisɑ dɔ. Ndɑ ɑ̀ kulu ɑ sindɑ hɛ fɔ kulu kɑ ɑ̀ sɛ yɑ ɑ dimi beri.
Hɛ kɑ ɑ̀ sɛ ɑ nɑ wom cɛɛ noyɑ. Yɑ du kɑ di wom kɑ sendi wom sɛ zɑmɑ Isirɑilɑ bɛɛjɛ sɑbu sɛ no ǹ nɑ nyɔri wɔ dɑm ɑ gɑɑ.
Ngei mo cii ɑ̀ sɛ: I mɑnɑ du tirɑ yom zɑ Yuifu yom dɔ kɑ simbɑ ni. Nyɑize yom mo kɑ ǹ kɑɑ ǹ bɑ ɑfɔ mɑnɑ deede wɑlɑ kɑ hɛ lɑlɔ cii n bɔm.
Ammɑ ɑ̀ sɑbɑ i sɛ i mɑ mɑɑ n dɔ hɛ kɑ ɑ̀ ci n lɑsɑbu. Kɑ simbɑ ndɑ godo wɔ i go bei kɑ nungu kulu no ǹ go hunguɑ̀.
Ǹ no hɑnu fɔ jisi Pɔlu sɛ. Bɔrɔ boobo bine kɑɑ ɑ̀ dɔ nungu kɑ ɑ̀ zumbu. À nɑ bɑɑru cii ǹ sɛ kɑ tɛ Ikpɛ kpetɛrɛ sɛdɑ. Zɑ susubɑ kɑlɑ wiciri ɑ̀ go ceeci ngɑ mɑ ǹ bɛrɛ kɑ simbɑ Yesu. À go kɑ ǹ cɛbɛ Yesu bɑɑru kɑ ɑ̀ goono Moisi fɔndɑ kunɑ ndɑ ɑndebi yom hɑntum yom kunɑ.
Hɛ yom kɑ Pɔlu cii nɑ ɑfɔ yom bɛrɛ. Cindei mo mɑnɑ nɑɑne.
Kɑ ǹ mɑnɑ sɑbɑ cɛrɛ ndɑ cɛrɛ, ǹ hunu Pɔlu dɔ. Kɑ ǹ gɑ kpei Pɔlu nɑ sendi fɔ wɔ cii: Biyɑ Hɑlɑɑlɑ sendi ihinno kɑ ɑ̀ cii ɑndebi Esɑyi dɔ i cɛɛ yom sɛ.
Esɑyi cii: Kpei dimi wɔ dɔ kɑ cii: Mɑɑyom gɑɑ wom kɑɑ mɑɑ, ɑmmɑ wom si fɑhɑm bɑ cɛnɑ. Gunɑyom gɑɑ wom kɑɑ di, ɑmmɑ wom si fɑyɑnkɑ bɑ cɛnɑ.
Ngɑ di sɛ wom mɑ bei kɑ Ikpɛ fɑɑbɑ wɔ dimi cindei sɛ no ɑ̀ nɑ ɑ̀ sɑmbɑ. Ǹ bine kɑɑ hɑngɑ dɑm bɑɑru wɔ sɛ. [
Sɑɑ kɑ Pɔlu nɑ nge yom di cii, Yuifu yom di hunu. Ǹ go kɑkɔ ndɑ cɛrɛ kɑlɑ kɑlɑ.]
Pɔlu gɔrɔ jiiri hinkɑ sukutum fuu fɔ kɑ ɑ̀ hɑyɑ kunɑ. À nɑ beerem kulu kɑ ǹ go kɑɑ ɑ̀ dɔ kube.
À go kɑ Ikpɛ kpetɛrɛ bɑɑru fɛɛ. À cooɑndi mo ndɑ yɑrutɛrɛ Kpe Yesu Mɛsiyɑ hɛ yom bɔm. Bɔrɔ fɔ kulu mɑnɑ ɑ̀ gɑnji.
Hɛɛ Pɔlu, hɛɛ yɑ ci Yesu Mɛsiyɑ tɑm. Ikpɛ nɑ ɑ cɛɛ yɑ tɛ diyɑ. À nɑ ɑ hɑlɑɑlɑndi mo ngɑ Bɑɑru Hinnɑ sɛ.
Ikpɛ nɑ Bɑɑru Hinno wɔ ɑlikɑwɑli tɛ zɑ dom ngɑ Sendi hɑlɑɑlɑ kunɑ ngɑ ɑndebi yom dɔ.
Bɑɑru di sendi Ikpɛ Ize bɔm kɑ ɑ̀ ci i Kpe Yesu Mɛsiyɑ. Ǹ nɑ ɑ̀ hɛi Dɑfidi hɑɑmɑ gɑɑ gɑɑhɑm dɔ.
Ikpɛ nɑ Yesu dɑhirɑndi ndɑ dɑbɑri kɑ Yesu yɑ Ikpɛ Ize no Biyɑ Hɑlɑɑlɑ dɔ ɑ̀ tunɑndiyom bukɔei gɑme gɑɑ.
À dɔ no i du gomini ndɑ diyɑtɛrɛ hɑli hɑndunyɑ dimi kulu kunɑ beerem mɑ ɑ̀ gɑnɑ nɑɑne dɔ ɑ̀ mɑɑ sɑbu sɛ.
Wom goono ǹ kunɑ, wom kɑ Yesu Mɛsiyɑ cɛɛ.
A go wom kulu fɔɔ, wom kulu kɑ wom goono Lome wɑngɑrɑ nyɑ kunɑ. Wom kɑ wom ci Ikpɛ binebɑɑkɔ yom, Ikpɛ nɑ wom cɛɛ mo wom mɑ ci hɑlɑɑlɑntɛ yom. Gomini ndɑ lɑɑkɑli kɑne mo goono wom bɑndɑ kɑ ǹ hunu i Bɑɑbɑ Ikpɛ dɔ ndɑ Kpe Yesu Mɛsiyɑ dɔ.
Sintine jinɑ, ɑ go kɑ ɑ ŋmɔne Ikpɛ sɑɑbu Yesu Mɛsiyɑ dɔ wom kulu sɛ. A go kɑ ɑ̀ sɑɑbu ndɑ kɑ wom nɑɑne bɑɑru kpei nungu kulu hɑndunyɑ kunɑ.
A go tɑmtɛrɛ Ikpɛ sɛ ɑ bine kunɑ ɑ̀ Ize Bɑɑru Hinnɑ gbei kunɑ. Ikpɛ yɑ ci ɑ sɛdɑ kɑ ɑ si cɛ ndɑ ŋmɑɑrɛyom wom sɛ ɑ ŋmɔne ɑduwɑ yom kunɑ.
A go kɑ Ikpɛ ŋmɑɑrɛ mo sɑɑ kulu Ikpɛ binebɑɑ kunɑ ɑ̀ mɑ fɔndɔ feeri ɑ sɛ yɑ kɑɑ wom dɔ zɑngɑ no kulu.
A gundɑ guuri kɑlɑ kɑlɑ yɑ di wom. A go bɑɑ yɑ kɑɑndɑ Biyɑ Hɑlɑɑlɑ noyom fɔ wom sɛ, wom mɑ du kɑ sinji kɑ boori.
A go bɑɑ i mɑ cɛrɛ no himmɑ wom gɑme ndɑ nɑɑne fɔlɔnku kɑ go kɑ i meigu, hɛɛ ndɑ wom.
Nyɑizei, ɑ si bɑɑ wom mɑ zɑm kɑ ɑ miilɑ bei. Sɑɑ kulu ɑ go bɑɑ yɑ kɑɑ wom dɔ zɑmɑ yɑ du bɑrikɑ fɔ yom mɑ kɑ kɔsu wom kunɑ zɑngɑ ɑ du dimi cindei kunɑ. Ammɑ hɑli mɑɑsɑ yɑ nɑ du fɔndɔ.
Hɛɛ wɔ gɑrɔkoni no zɑ Gɑrɛku yom dɔ hɑli ɑnne yom dɔ hɑli hɑikusu yom dɔ hɑli fɑhɑm zɑmkɔ yom dɔ.
Zɑngɑ yɑ guuri kɑ ɑ gundɑ kɑlɑ kɑlɑ yɑ ci yɑ Bɑɑru Hinnɑ wɑɑzu wom sɛ mo, wom kɑ wom goono Lome wɑngɑrɑ.
A sindɑ hɑwi ndɑ Mɛsiyɑ Bɑɑru Hinno zɑmɑ ngɑ yɑ ci Ikpɛ dɑbɑri kɑ ɑ̀ fɑɑbɑ nɑ bɔrɔ kulu kɑ ɑ̀ go nɑɑne sɛ, sintine Yuifu yom, ɑ̀ bɑndɑ dimi cindei.
Bɑɑru Hinnɑ kunɑ no cɛɑndiyom susu kɑ Ikpɛ gɑ nɑ, ɑ̀ hunutɛrɛ. A sinti nɑɑne gɑɑ kɑ kpei hɑli beenɑntɛ nɑɑne kunɑ. Ikpɛ Sendi hɑntumɑntɛ cii: Bɔrɔ cɛɑntɛ susu go hunɑ nɑɑne gɑɑ.
Ikpɛ gɑ kɑ ngɑ binetɔnɛ kɑɑtɛrɛ zɑ bɛɛnɛ beerem kɑ ǹ gɑ hungu ɑ̀ sɛ ndɑ zɑm kɑ cɛsusu sɛ. Beerem nge yom di yɑ go cimi nɑɑni ndɑ ngei zɑm kɑ cɛsusu.
Hɛ kɑ bɔrɔ hini kɑ bei Ikpɛ bɔm, ɑ̀ kpɑrɛ ǹ sɛ zɑmɑ Ikpɛ nɑ ɑ̀ kɑɑtɛrɛ ǹ sɛ.
Zɑ hɑndunyɑ tɑkɑyom Ikpɛ hɛ yom kɑ bɔrɔ si hini kɑ di zɑngɑ ɑ̀ dɑbɑri kɑ ɑ̀ si beeni, ndɑ ɑ̀ ŋmɔne ikpetɛrɛ tɛrɛkpɑrɛ no ǹ goono. Beerem go di ei tɑkɑhɛ yom gɑɑ hɑli ǹ sindɑ kɔbɛ.
Kɑ ǹ nɑ Ikpɛ bei ǹ mɑnɑ ɑ̀ bɛɛrɑndi zɑngɑ Ikpɛ. Ǹ mɑnɑ ɑ̀ sɑɑbu, ɑmmɑ ǹ tɛ kɔnu noyɑ ǹ lɑsɑbu yom kunɑ. Ǹ binei mo kɑ ǹ sindɑ lɑsɑbu, ǹ tɔ ndɑ kube.
Ǹ go cii ngei yɑ hɑikusu yom no, sɑmu yom bine no.
Ǹ nɑ Ikpɛ kɑ ɑ̀ si hini kɑ bu kɑ fumbu deizɑ bɑrime ndɑ himɑi wɔne yom, bɔrɔ kɑ ɑ̀ hini kɑ ɑ̀ bu kɑ fumbu ndɑ ciro yom ndɑ ceetɑɑcikpɛ yom ndɑ nɑrɑntɛ yom.
À sɛ no Ikpɛ mo nɑ ǹ dɑm ziibi kunɑ ndɑ zɑngɑ ǹ bineibɑɑi goono ndɑ, hɑli ǹ gɑɑhɑm bɛɛrɛ mɑ kɑm ǹ bumbum gɑme.
Ǹ nɑ Ikpɛ cimi bɑrime ndɑ tɑngɑri. Ǹ nɑ tɑkɑhɛ bɛɛrɑndi kɑ tɑmtɛrɛ ɑ̀ sɛ Tɑkɑkɔ guribi, Tɑkɑkɔ kɑ sɑɑbuyom mɑ ci ɑ̀ ŋmɔne, beeniyom si. Ami.
À sɛ no, Ikpɛ nɑ ǹ dɑm bɑɑyom futu kɑ ɑ̀ gundɑ hɑwi kunɑ. Bɑ weibɔrɔ yom fee ndɑ ngei ɑlɑɑdɑ kɑ ɑ̀ goono hɑibɔrɔ ndɑ weibɔrɔ gɑme. Ǹ nɑ ɑ̀ bɑrime ndɑ hɛ kɑ ɑ̀ si sɑbɑ ndɑ ǹ ŋmɔne ɑlɑɑdɑ.
Yɑ no hɑibɔrɔ yom mo fee ndɑ ɑlɑɑdɑ kɑ ɑ̀ goono weibɔrɔ ndɑ hɑibɔrɔ gɑme. Hɑibɔrɔ go bine dɛcɛ hɑibɔrɔ gɑɑ hɑli bɑɑyom futu go kɑ ǹ tɔnu. Hɑibɔrɔ go hɑwi tɛ ndɑ hɑibɔrɔ kɑ du ngei dɛrɛyom bɑnɑndi ngei gɑɑhɑm kunɑ.
Zɑngɑ bine ǹ hungu kɑ Ikpɛ beiyom jɛ ngei lɑɑkɑli yom kunɑ, Ikpɛ mo nɑ ǹ dɑm lɑsɑbu lɑlɔ kunɑ ǹ mɑ tɛ hɛ yom kɑ ǹ mɑnɑ sɑbɑ.
Ǹ tɔ ndɑ zɑm kɑ cɛsusu dimi kulu ndɑ zinɑ ndɑ hɑnyɑ fute ndɑ hɛ bɑɑyom futu ndɑ cɛmbɛrɛ cɛmbɛrɛ. Ǹ tɔ ndɑ cɛnsɛ ndɑ bɔrɔ wiyom ndɑ zoji ndɑ zɑmbɑ ndɑ ilɑlɔ ndɑ ciine ciine.
Kɔrɔmɔtɑntɛ yom no. Ǹ bine go hungu Ikpɛ mo. Dondɑ cɛrɛkpɛ yom no. Tɔtɔkpɛ yom no, fɑɑrekpɛ yom ndɑ hɑnyɑ lɑlɔkpɛ yom no. Ǹ si ngei bɑhɛi yom mo gɑnɑ.
Lɑɑkɑli zɑmkɔ yom no. Ǹ si ci nɑɑnekpɛ yom. Ǹ sindɑ bɑɑkɑsine. Ǹ si cɛrɛ yɑɑfɑ. Ǹ sindɑ suuji.
Ǹ gɑ kɑ Ikpɛ ciiti bei kɑ beerem kɑ ǹ gɑ hɛ nge yom di tɛ, ɑ̀ tɔ ǹ mɑ bu. Bɑ kɑ ǹ go kɑ ɑ̀ bei ngei bumbum go hɛ nge yom di tɛ. Ǹ bine go yee mo ndɑ beerem kɑ ǹ gɑ kɑ ǹ tɛ.
À sɛ nɑ, e iburɑdɑm kɑ n go ciiti tɛ zɑngɑ n bɑrɑ ndɑ kulu n sindɑ kɔbɛ. Hɛ kɑ ɑ̀ kunɑ n ciiti bɔrɔ fɔ sɛ n go kɑ n bɔm ciiti kɑ zeeri noyɑ zɑmɑ hɛ fɔlɔnku yom no ni mo, n go tɛ.
I bine bei Ikpɛ ciiti wɔ cimi bɔm no ɑ̀ goono beerem kɑ ǹ go hɛ nge yom dimi tɛ gɑɑ.
E iburɑdɑm ni, n go beerem ciiti ndɑ hɛ kɑ n go tɛ. Ni bumbum mo, n tɑmmɑ n kɔmɑ Ikpɛ ciiti kɑmbɛ nɑ dee?
N go kɑ Ikpɛ bɔrɔhinnotɛrɛ kɑ ɑ̀ bɑ gumo fɛntɛ nɑ bɑ? N go kɑ ɑ̀ suuru ndɑ ɑ̀ bɑtuyom kuku fɛntɛ no bɑ? N mɑnɑ bei no hɑli Ikpɛ bɔrɔhinnotɛrɛ wɔ ɑ̀ go kɑ n fum tuubiyom dɔ hɛrɛ no?
To. N gɔgɔsɛndi hɑli n hungu kɑ tuubi. N go binetɔnɛ meigu n bɔm sɛ noyɑ Ikpɛ binetɔnɛ hɑnu hine, hɑnu kɑ Ikpɛ gɑ ngɑ ciiti kɑ ɑ̀ gundɑ cimi kɑɑtɛrɛ.
Ikpɛ kɑɑ bɔrɔ fɔ fɔ kulu bɑnɑ ndɑ zɑngɑ ɑkpɛ gbei yom goono ndɑ.
Beerem kɑ ǹ go gbei hinno yom tɛ ndɑ himmɑ ko deizɑ ndɑ bɛɛrɛ ndɑ hundi kɑ ɑ̀ si bu ceeci, ǹ sɛ nɑ Ikpɛ kɑɑ hundi kɑ ɑ̀ si beeni no.
Ammɑ lijimɑntei mɑ kɑ ǹ si cimi gɑnɑ kɑlɑ zɑm kɑ cɛyom susu, ǹ bɔm no Ikpɛ kɑɑ binetɔnɛ ndɑ binefute cɛbɛ.
Tɑɑbi bɑmbɑtɑ ndɑ kɑnkɑmi goono bɔrɔ kulu kɑ ɑ̀ gɑ hɛ lɑlɔ tɛ bɔm, sintine Yuifu yom bɔm, ɑ̀ bɑndɑ dimi cindei bɔm.
Ammɑ deizɑ ndɑ bɛɛrɛ ndɑ lɑɑkɑli kɑne goono bɔrɔ kulu kɑ ɑ̀ go gbei hinno tɛ sɛ, sintine Yuifu yom, ɑ̀ bɑndɑ dimi cindei.
Ikpɛ dɔ bɑɑbɑɑ si.
Beerem kulu mɑ kɑ ǹ nɑ dulum tɛ, kɑ ǹ sindɑ Moisi fɔndɑ ǹ kɑɑ hɑlɑci, Moisi fɔndɑ si. Beerem mɑ kɑ ǹ nɑ dulum tɛ Moisi fɔndɑ cire, Moisi fɔndɑ nɑ Ikpɛ gɑ ǹ ciiti ndɑ.
Ikpɛ jine ɑ̀ mɑnɑ ci beerem kɑ ǹ gɑ hɑngɑ dɑm Moisi fɔndɑ sɛ yɑ ci bɔrɔ cɛɑntɛ susu yom. Ammɑ beerem kɑ ǹ go Moisi fɔndɑ dɑm ngei tɛyom kunɑ, ngei nɑ Ikpɛ kɑɑ cɛɑndi susu.
Dimi cindei sindɑ Moisi fɔndɑ. Bɑ kɑ ǹ sindɑ Moisi fɔndɑ, ǹ go fɔndɑ hɛ yom gɑnɑ zɑngɑ ngei hɑɑli. Ǹ ci ngei bɔm sɛ fɔndɔ.
Ǹ gɑ cɛbɛ kɑ fɔndɑ gbei goono hɑntumɑntɛ ngei bine yom kunɑ. Ǹ bine kunɑ sendi mo go tɛ sɛdɑ. Ǹ lɑsɑbu yom mo go kɑ ǹ beri wɑlɑ kɑ hurɑ ǹ sɛ.
À kɑɑ tɛ hɑnu kɑ Ikpɛ gɑ iburɑdɑm yom gunde yom kunɑ ɑsiiri yom ciiti Yesu Mɛsiyɑ dɔ ɑ Bɑɑru Hinnɑ bɔm.
Gunɑ Yuifu mɑɑ no n gɑɑ. N gɑ gɔrɔ Moisi fɔndɑ bɔm. N gɑ fɑɑre ndɑ kɑ n gɑ kɑ Ikpɛ bei.
N go kɑ Ikpɛ binebɑɑ bei. N go hɛ yom kɑ ǹ gundɑ jirimɑ neesi kɑ kɑɑ cɛrɛ zɑmɑ n du cooɑndiyom ndɑ Moisi fɔndɑ.
N go tɑbɑi n ci dɑnɑm yom cendikɔ kɑ tɛ kɑɑri beerem sɛ kɑ ǹ goono kube kunɑ.
N gɑ tɑmmɑ n go ci sɑmu yom cɛbɛkɔ, moobii yom coobɑɑbɑ zɑ kɑ n gundɑ beire ndɑ cimi fɔndɔ Moisi fɔndɑ kunɑ.
Ngɑ di sɛ, ni kɑ n gɑ bɔrɔ fɔ yom cooɑndi, n go kɑ n bɔm cooɑndi fɑ? Ni kɑ n go bɑɑru fɛɛ kɑ cii bɔrɔ mɑ si zee, n gɑ zee fɑ?
Ni kɑ n go cii bɔrɔ mɑ si zinɑ, n gɑ zinɑ fɑ? Ni kɑ n gɑ tooru fɛntɛ, n go huro kɑ tooru ŋmɑɑri zee fɑ?
Ni kɑ n go fɑɑre ndɑ Moisi fɔndɑ, n si kɑ Ikpɛ bɛɛrɑndi fɑ kɑ n gɑ bɑ si ndɑ fɔndɑ. À nɑ ci yɑ nɑ bɑ?
Zɑngɑ Ikpɛ Sendi hɑntumɑntɛ cii: Dimi cindei gɑ kɑ Ikpɛ mɑɑ cɛnɑndi wom sɑbu sɛ.
Bɑngudɑmyom gundɑ hɑnfɑni de n gɑ fɔndɑ gɑnɑ. Ammɑ de n gɑ fɔndɑ dɑɑrum, n bɑngudɑmyom di ye zɑm kɑ dɑmbɑngu.
Ngɑ di sɛ, bɔrɔ kɑ ɑ̀ zɑm bɑngudɑmyom, de ɑ̀ go Moisi fɔndɑ sendikpɑrɛ yom gɑnɑ, Ikpɛ gɑ ɑ̀ zɑm kɑ dɑmbɑngu lɑsɑbu ɑ̀ sɛ zɑngɑ bɑngudɑmyom. À nɑ ci cimi no bɑ?
Bɔrɔ kɑ gɑɑhɑm kunɑ ɑ̀ ci zɑm kɑ dɑmbɑngu ɑmmɑ kɑ ɑ̀ gɑ Moisi fɔndɑ tɔnɑndi ngɑ hɑɑli gɑɑ, ɑ̀ gɑ n ciiti. N gɑ fɔndɑ tirɑ biiriize kulu gɑnɑ. N gundɑ bɑngudɑmyom ɑmmɑ n go bɑ si ndɑ fɔndɑ.
Bɔrɔ kɑ ɑ̀ gɑ kɑ ngɑ Yuifutɛrɛ cɛbɛ gɑɑhɑm gɑɑ ɑ̀ mɑnɑ ci Yuifu. Bɑngudɑmyom bine, ɑ̀ mɑnɑ ci bɑngudɑmyom hinne kɑ ɑ̀ goono gɑɑbɑsi kunɑ.
Ammɑ Yuifu yɑ ci wɔ kɑ ɑ̀ gundɑ Yuifutɛrɛ bine kunɑ. Bɑngudɑmyom mo yɑ ci bine ŋmɔne biyɑ kunɑ, ɑ̀ mɑnɑ ci fɔndɑ tirɑ biiriize kunɑ. Yuifu sifɑyom si hunu iburɑdɑm yom dɔ kɑlɑ Ikpɛ dɔ.
Dee ifɔ yɑ ci Yuifu yom hɑnfɑni wɑlɑ ifɔ yɑ ci bɑngudɑmyom hɑnfɑni?
Zɑngɑ nɑ kulu, hɑnfɑnɑ beeri. Sintine ǹ gɑɑ no Ikpɛ nɑ ngɑ Sendɑ tɑlifi.
Ifɔ no? de bɔrɔ fɔ yom mɑnɑ nɑɑne, ǹ zɑm kɑ nɑɑne gɑ Ikpɛ nɑɑne tɛ kɔnu no?
Awo, ɑ̀ si tɛ. Ikpɛ mɑ ci cimikpɛ. Bɔrɔ kulu mɑ ci tɑngɑrikom. Zɑngɑ Ikpɛ Sendi hɑntumɑntɛ cii: Kɑlɑ n mɑ ci cimikpɛ n sendi yom kunɑ, n mɑ gɑɑŋmɑɑ mɑ sɑɑ kɑ ǹ go kɑ n ciiti.
Ammɑ de i zɑm kɑ cɛsusu gɑ kɑ Ikpɛ cɛyom susu feeri, ifɔ nɑ i mɑ cii? Ikpɛ mɑnɑ cɛsusu no sɑɑ kɑ ɑ̀ go kɑ ngɑ binetɔnɛ tɑm? À go sendi no ndɑ zɑngɑ iburɑdɑm go cii.
Awo. À si tɛ. De yɑ no, mɛtɛ no Ikpɛ kɑɑ hɑndunyɑ ciiti?
De ɑ tɑngɑri kunɑ Ikpɛ cimi bɑ kɑ tɔntɔnu Ikpɛ deizɑ sɛ, ifɔ sɛ hɛɛ mo Ikpɛ go kɑ ɑ ciiti zɑngɑ dulumkoni?
Zɑngɑ bɔrɔ fɔ yom go wɔne hɑwɑ i gɑɑ kɑ cii i go cii: I mɑ ilɑlɔ tɛ hɑli ihinno mɑ du kɑ kɑɑ. Beerem nge yom di wɔ, ǹ ciitiyom kɑ zeeri sɑbɑ.
Mɛtɛ no? I gundɑ bɛɛrɛ fɔ kɑ bisei no? Bɑ cɛnɑ. I tɑbɑi Yuifu yom ndɑ dimi cindei kulu goono dulum cire.
Zɑngɑ Ikpɛ Sendi hɑntumɑntɛ cii: Bɔrɔ kɑ ɑ̀ cɛsusu si, bɑ ɑfɔ.
Fɑhɑmkpɛ si, bɑ ɑfɔ. Bɔrɔ fɔ si kɑ ɑ̀ go kɑ Ikpɛ ceeci.
Ǹ kulu kɑmbɑ, ǹ kulu meigu kɑ tɛ kɔnu. Bɑ ɑfɔ si kɑ ɑ̀ go kɑ ihinno tɛ, bɑ ɑfɔ.
Ǹ jinde kɑrɑ yom bɑrɑ no zɑngɑ sɑɑrɛ feerɑntɛ. Ǹ dɛɛnɛ yom mo no ǹ go gbei ndɑ, kɑ bɔrɔ zɑmbɑ. Gɑzɑmɑ nɑɑji nɑ ǹ mee yom kunɑ.
Ǹ mee yom tɔ mo no ndɑ lɑɑliyom ndɑ hɔɔti.
Ǹ cee yom wɑɑsu mɑ kɑ kpei bɔrɔ wi.
Hɑlɑciyom ndɑ kɑito goono ǹ fɔndɔ yom kunɑ.
Ǹ si lɑɑkɑli kɑne fɔndɔ bei.
Ikpɛ hɑmbure si ǹ mɑɑ yom jine.
I bine bei hɛ kulu kɑ Moisi fɔndɑ go cii, ɑ̀ go kɑ ɑ̀ cii no beerem kɑ ǹ goono fɔndɑ cire sɛ. À go kɑ ɑ̀ cii no beerem kɑ ǹ goono fɔndɑ cire sɛ zɑmɑ iburɑdɑm mee kulu mɑ dɑɑbu, hɑndunyɑ mo kulu mɑ ye Ikpɛ ciiti cire.
À sɛ no fɔndɑ gɑnɑyom gɑɑ, bɑ bɔrɔ fɔ si kɑ Ikpɛ gɑ ɑ̀ cɛɑndi susu ngɑ jine. Fɔndɑ dɔ no dulum beiyom hunu.
Ammɑ mɑɑsɑ Ikpɛ nɑ cɛɑndiyom susu kɑɑtɛrɛ, cɛɑndiyom susu kɑ ɑ̀ hunu Ikpɛ dɔ. À mɑnɑ hunu Moisi fɔndɑ dɔ. Moisi fɔndɑ ndɑ ɑndebei tirɑ yom tɛ ɑ̀ sɛdɑ.
Ikpɛ cɛɑndiyom susu kɑ ɑ̀ hunu Ikpɛ dɔ nɑɑne gɑɑ nɑ ɑ̀ goono Yesu Mɛsiyɑ kunɑ. À goono beerem kulu sɛ kɑ ǹ gɑ nɑɑne. Fɑyɑnkɑyom si.
Bɔrɔ kulu nɑ dulum tɛ. Ǹ bine gɑziɑ Ikpɛ deizɑ gɑɑ.
Ikpɛ nɑ ǹ cɛɑndi susu noyom bɔm ngɑ gominɑ gɑɑ fɑnsɑyom dɔ kɑ ɑ̀ goono Mɛsiyɑ Yesu kunɑ.
Ngɑ nɑ Ikpɛ cɛbɛ zɑngɑ gɑrɑndi hɛ sɑsɑbɑndiyom sɛ ɑ̀ kuri dɔ, bɔrɔ kulu kɑ ɑ̀ gɑ nɑɑne sɛ. Ikpɛ nɑ ɑ̀ tɛ kɑ ngɑ cɛɑndiyom susu kɑɑtɛrɛ zɑmɑ ɑ̀ suuru kunɑ ɑ̀ nɑ dɑm dulum yom kɔsu.
Zɑngɑ yɑ no mɑɑsɑ lɔkɑci wɔ kunɑ, ɑ̀ go kɑ ngɑ cɛɑndiyom susu cɛbɛ kɑ ngɑ yɑ Cɛsusu no. À go bɔrɔ kɑ ɑ̀ go nɑɑne Yesu gɑɑ mo cɛɑndi susu.
Dee mɑni sɑbɑbu kɑ ɑ̀ sɛ bɔrɔ mɑ fɑɑre? Ǹ nɑ ɑ̀ kɑɑ. Ndɑ fɔndɔ fɔ? Ndɑ fɔndɑ gɑnɑyom tɛgbei yom? Awo, ndɑ nɑɑne fɔndɔ.
À sɛ no i go lɑsɑbu Ikpɛ gɑ bɔrɔ cɛɑndi susu no nɑɑne gɑɑ, Moisi fɔndɑ tɛgbei yom si.
Ikpɛ wɔ Yuifu yom hinne ŋmɔne no? À mɑnɑ ci dimi cindei mo ŋmɔne no? Oò, dimi cindei mo ŋmɔne Ikpɛ no.
Ikpɛ fɔlɔnku yɑ gɑ bɑnguize yom cɛɑndi susu nɑɑne gɑɑ. À go zɑm kɑ dɑmbɑnguize yom mo cɛɑndi susu nɑɑne gɑɑ.
Yɑ di gɑɑ, i gɑ fɔndɑ tɛ kɔnu nɑɑne dɔ no? Awo. Kɑlɑ i go fɔndɑ gɔrɛndi dee.
Ifɔ no i mɑ cii i cɛɛ Abulɛmɑ du kɑ simbɑ ndɑ gɑɑhɑm?
De Ikpɛ nɑ Abulɛmɑ cɛɑndi susu fɔndɑ tɛgbei gɑɑ, ɑ̀ tɔ ɑ̀ mɑ fɑɑre ɑmmɑ ɑ̀ mɑnɑ ci Ikpɛ jine.
Ifɔ no Ikpɛ Sendɑ cii? À cii: Abulɛmɑ nɑɑne Ikpɛ. Ikpɛ nɑ cɛɑndiyom susu lɑsɑbu ɑ̀ sɛ.
Bɔrɔ kɑ ɑ̀ go gbei tɛ, ǹ si bɑnɑndi lɑsɑbu zɑngɑ gomini, ɑmmɑ zɑngɑ hɛ kɑ ɑ̀ tilɑsi ɑkpɛ mɑ du.
Ammɑ Ikpɛ go bɔrɔ kɑ ɑ̀ si kɑ ɑ̀ gɑnɑ cɛɑndi susu. Bɔrɔ kɑ ɑ̀ si gbei tɛ ɑmmɑ ɑ̀ go nɑɑne Ikpɛ gɑɑ, Ikpɛ go cɛɑndiyom susu lɑsɑbu ɑ̀ sɛ.
Yɑ no Dɑfidi go bɔrɔ fɔ bɑrikɑ deede, bɔrɔ fɔ kɑ Ikpɛ go cɛɑndiyom susu lɑsɑbu ɑ̀ sɛ, fɔndɑ tɛgbei yom si. À cii:
Binekɑɑnekpɛ yom no beerem wɔ kɑ Ikpɛ nɑ ǹ yɑɑfɑ ndɑ ǹ ilɑlɔ tɛyom, beerem kɑ Ikpɛ nɑ ǹ dulum yom dɑɑbu mo.
Binekɑɑnekpɛ no, bɔrɔ kɑ Kpe si dulum lɑsɑbu ɑ̀ sɛ.
Sɑɑ kɑ Ikpɛ gɑ bɑrikɑ dɑm zɑngɑ yɑ, ɑ̀ gɑ kɑ ɑ̀ dɑm bɑnguize yom hinne sɛ no dee wɑlɑ ndɑ zɑm kɑ dɑmbɑnguize yom mo sɛ? I go cii Ikpɛ nɑ Abulɛmɑ nɑɑne lɑsɑbu ɑ̀ sɛ cɛɑndiyom susu.
Mɛtɛ no Ikpɛ nɑ ɑ̀ lɑsɑbu ɑ̀ sɛ? À bɑngu huroyom bɑndɑ nɑ dee wɑlɑ zɑ ɑ̀ mɑnɑ hurɑ bɑngu nɑ? Zɑ ɑ̀ mɑnɑ hurɑ bɑngu no. À goono ngɑ zɑm kɑ dɑmbɑngu kunɑ.
À du bɑngudɑmyom ɑlɑmu zɑngɑ cɛɑndiyom susu sɛdɑ dɑmyom noyɑ kɑ ɑ̀ du nɑɑne gɑɑ ɑ̀ zɑm kɑ dɑmbɑngu kunɑ. À nɑ ɑ̀ tɛ no zɑmɑ beerem kulu kɑ ǹ nɑɑne kɑ ǹ goono zɑm kɑ dɑmbɑngu kunɑ, ɑ̀ mɑ ci ǹ sɛ bɑɑbɑ. Ikpɛ mɑ du kɑ cɛɑndiyom susu lɑsɑbu ngei mɑ sɛ.
À mɑ ci bɑɑbɑ bɑnguize yom sɛ mo. À mɑnɑ ci bɑnguize hinne sɛ bɑɑbɑ bɑ, ɑmmɑ ndɑ beerem mo kɑ ǹ go dirɑ kɑ i bɑɑbɑ Abulɛmɑ nɑɑne lɑwɑli gɑnɑ. Nɑɑne wɔ nɑ Abulɛmɑ gundɑ zɑ ɑ̀ goono zɑm kɑ dɑmbɑngu kunɑ.
Ikpɛ nɑ ɑlikɑwɑli tɛ Abulɛmɑ sɛ ndɑ ɑ̀ bɑndɑ sɛ ɑ̀ mɑ ci hɑndunyɑ tubukɔ. À mɑnɑ ɑlikɑwɑli di tɛ Moisi fɔndɑ dɔ ɑmmɑ cɛɑndiyom susu dɔ nɑɑne gɑɑ.
De Moisi fɔndɑ gɑnɑkɔ yom tɛ tubukɔ yom, nɑɑne tɛ kɔnu noyɑ. Alikɑwɑlɑ mo si hɛ fɔ kulu jɑrɑ.
Moisi fɔndɑ wɔ binetɔnɛ no ɑ̀ go kɑɑndɑ. Nungu kɑ Moisi fɔndɑ si, fɔndɑ dɑɑrumyom mo si nodi.
À sɛ no, ɑlikɑwɑli goono nɑɑne gɑɑ zɑmɑ ɑ̀ mɑ goono gomini dɔ hɑli ɑlikɑwɑli mɑ tɑbɑi ɑ̀ bɑndɑ kulu sɛ. À mɑnɑ ci beerem kɑ ǹ go Moisi fɔndɑ gɑnɑ hinne sɛ, ɑmmɑ ndɑ beerem mo sɛ kɑ ǹ go nɑɑne zɑngɑ Abulɛmɑ. Ngɑ yɑ ci i kulu sɛ bɑɑbɑ.
Zɑngɑ Ikpɛ Sendi hɑntumɑntɛ cii: A nɑ n gɔrɛndi dimi boobo sɛ bɑɑbɑ. Abulɛmɑ ci i sɛ bɑɑbɑ Ikpɛ jine, Ikpɛ kɑ ɑ̀ gɑɑ ɑ̀ nɑɑne. Ikpɛ wɔ yɑ go bukɔ yom no hundi. À go hɛ yom kɑ ǹ si, cɛɛ zɑngɑ hɛ kɑ ǹ goono.
Abulɛmɑ gɑ bɛɛjɛ kɑ nɑɑne, bɑ kɑ bɛɛjɛ hɛ si. À gɑɑ no ɑ̀ tɛ dimi boobo sɛ bɑɑbɑ, hɛ kɑ ǹ cii ɑ̀ sɛ bɔm: Zɑngɑ n bɑndɑ yom kɑɑ bɑrɑ noyɑ.
Abulɛmɑ mɑnɑ zɑm gɑɑbi nɑɑne kunɑ. À mɑnɑ gunɑ ngɑ gɑɑhɑm bu kɔ zɑmɑ ɑ̀ tɔ zɑngɑ jiiri zɑngu. À mɑnɑ gunɑ mo kɑ Sɑhɑrɑ gunde bu, ɑ̀ si hɛi.
A mɑnɑ siikɑ kɑ zɑm kɑ nɑɑne Ikpɛ ɑlikɑwɑlɑ gɑɑ kɑlɑ kɑ ɑ̀ du gɑɑbi nɑɑne dɔ kɑ Ikpɛ bɛɛrɑndi.
À bei dɑhiri ɑlikɑwɑli kɑ Ikpɛ tɛ, Ikpɛ gundɑ dɑbɑri kɑ ɑ̀ tɔnɑndi.
À sɛ nɑ, Ikpɛ nɑ Abulɛmɑ nɑɑne lɑsɑbu ɑ̀ sɛ cɛɑndiyom susu.
À mɑnɑ ci ngɑ hinne sɛ nɑ ǹ nɑ ɑ̀ hɑntum kɑ cii Ikpɛ nɑ cɛɑndiyom susu lɑsɑbu ɑ̀ sɛ.
Ammɑ i yom mo, i sɑbu sɛ Ikpɛ gɑ kɑ ɑ̀ lɑsɑbu i sɛ, i yom kɑ i gɑ nɑɑne Ikpɛ gɑɑ. Ngɑ yɑ nɑ i Kpe Yesu tunɑndi bukɔei gɑme.
Ikpɛ nɑ ɑ̀ dɑm kɑmbɛ i tɑɑli yom sɑbu sɛ. À nɑ ɑ̀ tunɑndi mo zɑmɑ ɑ̀ mɑ i cɛɑndi susu.
Ngɑ di sɛ, zɑ kɑ Ikpɛ nɑ i cɛɑndi susu nɑɑne gɑɑ, bɑɑni tɛ i yom ndɑ Ikpɛ gɑme i Kpe Yesu Mɛsiyɑ dɔ.
À dɔ nɑ i yom mo i du fɔndɔ kɑ huro gomini kunɑ nɑɑne gɑɑ. Gominɑ kunɑ no i go sinji kɑ boori. I go fɑihã mo kɑ bɛɛjɛ sinji Ikpɛ deizɑ gɑɑ.
Bɑ ngɑ di bɑ si, i go fɑihã mo bɑ kɑnkɑmi yom kunɑ ko bei kɑ kɑnkɑmi wɔ kokɑri no ɑ̀ cini hɛi.
Kokɑri mo go kɑɑndɑ dɑɑ tɑbɑtɑntɛ bubure kunɑ. Dɑɑ tɑbɑtɑntɛ mo go kɑɑndɑ bɛɛjɛ.
Bɛɛjɛ bine si bɔrɔ dɑm hɑwi pɑi, zɑmɑ Biyɑ Hɑlɑɑlɑ kɑ Ikpɛ nɑ i no, ɑ̀ nɑ Ikpɛ bɑɑkɑsine dooru i bine yom kunɑ.
Sɑɑ kɑ i goono gɑɑbi si, lɔkɑci kɑ ɑ̀ tɔ no Mɛsiyɑ bu beerem sɛ kɑ ǹ si kɑ Ikpɛ gɑnɑ.
Kɑlɑ dɑcɑti bɔrɔ du kɑ bu bɔrɔ kɑ ɑ̀ cɛsusu sɛ, ɑmmɑ hɑnibɑ bɔrɔ yɑru kɑ bu bɔrɔ hinno sɛ.
Ammɑ Ikpɛ gɑ kɑ ngɑ bɑɑkɑsine cɛbɛ i sɛ, sɑɑ kɑ i goono ko ci dulumkoni yom, Mɛsiyɑ bu i sɛ.
Hɑli yɑ mɑ mɑɑsɑ Ikpɛ nɑ i cɛɑndi susu Mɛsiyɑ kuri gɑɑ. À sɛ no, Ikpɛ gɑ i fɑɑbɑ ngɑ binetɔnɛ kɑmbɛ Mɛsiyɑ dɔ.
Zɑ sɑɑ kɑ i gɑ ci Ikpɛ ŋmɔne ibɛrɛ yom ɑ̀ nɑ i yom ndɑ ngɑ sɑsɑbɑndi ɑ̀ Ize bu gɑɑ. Hɑli yɑ mɑ zɑ kɑ Ikpɛ nɑ i sɑsɑbɑndi, ɑ̀ gɑ i fɑɑbɑ ndɑ ɑ̀ Ize hundi.
Bɑ nge yom di bɑ si mɑ, i gɑ fɑihã kpɛɛnɛ Ikpɛ kunɑ i Kpe Yesu Mɛsiyɑ dɔ. Yesu Mɛsiyɑ dɔ nɑ mɑɑsɑ Ikpɛ nɑ i sɑsɑbɑndi.
Bɔrɔ fɔlɔnku dɔ dulum huro hɑndunyɑ. Dulum mo sɑbu sɛ bu huro. À sɛ no zɑngɑ yɑ bu dirɑ bɔrɔ kulu bɔm zɑmɑ bɔrɔ kulu nɑ dulum tɛ.
Kɑlɑ Moisi fɔndɑ wɑtɛ dulum goono hɑndunyɑ kunɑ, ɑmmɑ ǹ si kɑ ɑ̀ lɑsɑbu zɑngɑ dulum sɑɑ kɑ Moisi fɔndɑ si.
Ndɑ ɑ̀ kulu bu dɑbɑri zɑ Adɑmu bɔm kɑlɑ Moisi bɔm. Bu dɑbɑri beerem bɔm kɑ ǹ mɑnɑ dulum tɛ zɑngɑ Adɑmu ŋmɔne dimi. Adɑmu yɑ ci bɔrɔ kɑ yɑ kɑɑ himɑi.
Ammɑ gomini noyom cɛ ɑ̀ mɑnɑ ci zɑngɑ dɛrɛyom wɔ. Bɔrɔ fɔlɔnku dɛrɛyom gɑɑ jɑmɑ bu. Hɑli yɑ mo Ikpɛ gomini ndɑ gomini noyom kɑ ɑ̀ hunu bɔrɔ fɔlɔnku dɔ Yesu Mɛsiyɑ, ngɑ di bɑ kɑ tɔntɔnu jɑmɑ sɛ.
Ikpɛ noyom wɔ, ɑ̀ mɑnɑ ci zɑngɑ noyom kɑ ɑ̀ hunu bɔrɔ fɔlɔnku dɔ kɑ ɑ̀ nɑ dulum tɛ. Bɔrɔ fɔlɔnku tɑɑli kɑɑndɑ ciiti kɑ zeeri. Ammɑ Ikpɛ gomini noyom kɑɑ dɛrɛyom boobo bɑndɑ kɑ kɑɑndɑ cɛɑndiyom susu.
Bɔrɔ fɔlɔnku dɛrɛyom gɑɑ bu go dɑbɑri bɔrɔ kulu bɔm. Yɑ mo beerem kɑ ǹ go du gomini ndɑ bɑyom ndɑ noyom kɑ ɑ̀ kɑɑndɑ cɛɑndiyom susu, ǹ kɑɑ dɑbɑri hundi kunɑ bɔrɔ fɔlɔnku dɔ, Yesu Mɛsiyɑ.
Yɑ di gɑɑ zɑngɑ dɛrɛyom fɔlɔnku gɑɑ ciiti kɑ zeeri kɑɑ bɔrɔ kulu gɑɑ. Yɑ no cɛyom susu tɛyom fɔlɔnku gɑɑ, cɛɑndiyom susu kɑ ɑ̀ go hundi no ɑ̀ tɔ bɔrɔ kulu gɑɑ.
Bɔrɔ fɔlɔnku zɑm kɑ gɑnɑ kunɑ bɔrɔ boobo tɛ dulumkoni. Yɑ mo no bɔrɔ fɔlɔnku ŋmɔne gɑnɑyom kunɑ, Ikpɛ kɑɑ bɔrɔ boobo tɛ cɛɑntɛ susu.
Moisi fɔndɑ kɑɑ no zɑmɑ dɛrɛyom mɑ bɑ. Ammɑ nungu kɑ dulum bɑ, gomini bɑ kɑ bisɑ.
Dulum dɑbɑri bu kunɑ. Yɑ no gomini mo mɑ dɑbɑri cɛɑndiyom susu kunɑ hundi kɑ ɑ̀ si beeni sɛ, i Kpe Yesu Mɛsiyɑ dɔ.
Yɑ di gɑɑ ifɔ i mɑ cii? I bo dulum tɛ zɑmɑ gomini mɑ bɑ sɛ?
Awo. À si tɛ. I yom kɑ i bu dulum sɛ, mɛtɛ i kɑɑ tɛ ko hunɑ kpɛɛnɛ dulum kunɑ?
Wom bei kɑ i kulu kɑ i du mirɑndiyom Mɛsiyɑ Yesu kunɑ, ɑ̀ bu kunɑ no i du mirɑndiyom. À nɑ ci cimi no bɑ?
Yɑ di gɑɑ ǹ nɑ i fiji ɑ̀ bɑndɑ mirɑndiyom dɔ ɑ̀ bu kunɑ. Zɑngɑ ǹ nɑ Mɛsiyɑ tunɑndi bukɔei gɑme Bɑɑbɑ dɑbɑri deizɑkpɛ gɑɑ, yɑ no i yom i mo dirɑ hundi teji kunɑ.
Zɑ kɑ i tɛ ɑfɔ ndɑ Mɛsiyɑ ɑ̀ bu himɑndi kunɑ, yɑ no i kɑɑ tɛ ɑfɔ ɑ̀ tunɑndiyom himɑndi kunɑ.
I gɑ bei kɑ Ikpɛ nɑ i bine kunɑ bɔrɔ zeenɔ kɑnji Mɛsiyɑ bɑndɑ zɑmɑ ɑ̀ mɑ dulum dɑbɑri hɑlɑci. Yɑ di gɑɑ i mɑ si tɑmtɛrɛ dulum sɛ kpɛɛnɛ.
Bɔrɔ kɑ ɑ̀ bu, ɑ̀ kɔmɑ dulum kɑmbɛ noyɑ.
Bine, zɑ kɑ i bu Mɛsiyɑ bɑndɑ, i gɑ nɑɑne i kɑɑ hunɑ ɑ̀ bɑndɑ mɑ.
I gɑ bei Mɛsiyɑ kɑ Ikpɛ tunɑndi bukɔei gɑme, ɑ̀ si bu kpɛɛnɛ. Bu sindɑ dɑbɑri ɑ̀ bɔm kpɛɛnɛ.
Bu kɑ ɑ̀ tɛ, dulum sɛ no ɑ̀ bu ce fɔ pɑp. Ammɑ hunɑyom kɑ ɑ̀ go tɛ, Ikpɛ sɛ no ɑ̀ go hunɑ.
Zɑngɑ yɑ wom mo, wɑ wom bɔm lɑsɑbu zɑngɑ bukɔ yom dulum sɛ. Wɑ wom bɔm lɑsɑbu wom yɑ hundikoni yom no Ikpɛ sɛ Mɛsiyɑ Yesu kunɑ.
Ngɑ di sɛ, wɑ si nɑm dulum mɑ dɑbɑri wom gɑɑhɑm yom kɑ ǹ bu bɔm hɑli wom mɑ ǹ bineibɑɑi gɑnɑ.
Wɑ si wom dɔbu yom no dulum sɛ zɑngɑ ilɑlɔ tɛyom hɛ. Ammɑ wɑ wom bɔm no Ikpɛ sɛ zɑngɑ bukɔ yom kɑ Ikpɛ nɑ ǹ hunɑndi. Wom dɔbu yom mo, wɑ ǹ no Ikpɛ sɛ cɛyom susu tɛyom hɛ.
Dulum si ye kɑ dɑbɑri wom bɔm, zɑmɑ wom si fɔndɑ cire ɑmmɑ wom goono gomini cire.
Yɑ di gɑɑ, i mɑ dulum tɛ me, zɑmɑ i si fɔndɑ cire kɑlɑ gomini cire? Awo. À si tɛ.
Bɔrɔ kulu kɑ ɑ̀ sɛ wom no wom bɔm no zɑngɑ tɑm yom kɑ ɑ̀ gɑnɑ, wom tɛ bɔrɔ di kpɛ tɑm yom noyɑ. Wom go yɑ di bei bɑ? De dulum sɛ no wom go wom bɔm no, bu dɔ no ɑ̀ kpeindɑ wom. De bine Ikpɛ gɑnɑyom sɛ nɑ wom go wom bɔm no, cɛɑndiyom susu dɔ nɑ ɑ̀ kpeindɑ wom.
Ammɑ i mɑ Ikpɛ sɑɑbu zɑmɑ sɑɑ kɑ wom go ci dulum tɑm yom, wom nɑ cɛbɛ dimi fɔ gɑnɑ ndɑ bine fɔ, cɛbɛ kɑ ɑ̀ kunɑ Ikpɛ nɑ wom dɑm.
Zɑ kɑ Ikpɛ nɑ wom fɑnsɑ dulum gɑɑ, wom tɛ cɛɑndiyom susu tɑm yom noyɑ.
Wom hɑɑli yom kɑ ǹ sindɑ gɑɑbi, ɑ̀ sɑbu sɛ nɑ ɑ go sendi zɑngɑ iburɑdɑm yom go cii. Wom nɑ wom dɔbu yom no zɑngɑ tɑm yom ziibi sɛ ndɑ hɛ lɑlɔ sɛ kɑ kpei hɛ lɑlɔ boobo tɛyom kunɑ. Zɑngɑ yɑ mɑɑsɑ mɑ wom mɑ dɔbu yom no zɑngɑ tɑm yom cɛɑndiyom susu sɛ kɑ ɑ̀ go kɑɑndɑ hɑlɑɑlɑtɛrɛ.
Sɑɑ kɑ wom go ci dulum tɑm yom, cɛɑndiyom susu sindɑ dɑbɑri wom bɔm.
Ngɑ di sɛ, hɛ yom wɔ kɑ hɑwi go wom dii ndei mɑɑsɑ, dom di bɑrikɑ fɔ no wom du ǹ gɑɑ? Hɛ nge yom di beenɑntɛ yɑ ci bu.
Ammɑ mɑɑsɑ Ikpɛ nɑ wom fɑnsɑ dulum gɑɑ. Wom tɛ ɑ̀ tɑm yom. Wom gundɑ wom bɑrikɑ hɑlɑɑlɑtɛrɛ kunɑ kɑ ɑ̀ gɑ kɑɑndɑ hundi kɑ ɑ̀ si beeni.
Dulum bɑnɑndi yɑ ci bu, ɑmmɑ Ikpɛ gomini noyom yɑ ci hundi kɑ ɑ̀ si beeni i Kpe Mɛsiyɑ Yesu kunɑ.
Nyɑizei, Moisi fɔndɑ bo dɑbɑri bɔrɔ bɔm no kɑlɑ ɑ̀ hundi mee. Wom go yɑ di bei bɑ? Beerem kɑ ǹ go Moisi fɔndɑ bei, ǹ sɛ no ɑ go sendi.
Yɑ no Moisi fɔndɑ go weihiji hɔ ɑ̀ kunye gɑɑ de kunye di go hunɑ. Ammɑ de kunyɑ bu, wɛndɑ kɔmɑ fɔndɑ gɑɑ, fɔndɑ kɑ ɑ̀ go kɑ ɑ̀ hɔ ndɑ kunyɑ.
Ammɑ kunyɑ bɑhune kunɑ, de ɑ̀ nɑ hɑibɔrɔ ŋmɑni fɔ hiji, zinɑteeri no ǹ gɑ ɑ̀ cɛɛ. Ammɑ de kunyɑ bu, ɑ̀ hunu fɔndɔ ngɑ di kunɑ noyɑ. À mɑnɑ ci zinɑ de ɑ̀ nɑ hɑibɔrɔ teji hiji.
A sɛ no ɑ nyɑizei, wom bu Moisi fɔndɑ sɛ Mɛsiyɑ gɑɑhɑm dɔ zɑmɑ wom mɑ tɛ bɔrɔ fɔ ŋmɑni ŋmɔne yom. Wom ci bɔrɔ kɑ Ikpɛ nɑ ɑ̀ tunɑndi bukɔei gɑme ŋmɔne yom zɑmɑ i mɑ bɑrikɑ hɛi Ikpɛ sɛ.
Sɑɑ kɑ i goono dulum hɑɑli kunɑ dulum ŋmɔne bɑɑyom futei kɑ Moisi fɔndɑ nɑ ǹ fum, ǹ nɑ gbei tɛ i dɔbu yom kunɑ hɑli i mɑ nɑfɑ bu sɛ.
Ammɑ mɑɑsɑ, bu nɑ i feeri Moisi fɔndɑ gɑɑ zɑ kɑ fɔndɑ kɑ ɑ̀ nɑ i dii, i bu ɑ̀ dɔ. Ikpɛ nɑ i feeri i mɑ tɑmtɛrɛ ɑ̀ sɛ ndɑ fɔndɔ teji Biyɑ Hɑlɑɑlɑ kunɑ, ɑ̀ mɑnɑ ci fɔndɑ tirɑ biiriize yom kunɑ zɑngɑ dom di.
Yɑ di gɑɑ ifɔ i mɑ cii? Moisi fɔndɑ dulum no bɑ? Awo. À si tɛ. Ammɑ yɑ nɑ dulum bei de ɑ̀ mɑnɑ ci Moisi fɔndɑ gɑɑ. Yɑ no ɑ mɑnɑ bɑɑyom futu bei de Moisi fɔndɑ mɑnɑ cii: N mɑ si bɑɑyom futu tɛ.
Ammɑ kɑ dulum du dɑɑmɑ meire dɔ, ɑ̀ nɑ bɑɑyom futu dimi kulu hɛi ɑ̀ kunɑ. De Moisi fɔndɑ si, dulum mo si.
Hɛɛ wɔ, sɑɑ kɑ ɑ goono ɑ sindɑ Moisi fɔndɑ, ɑ gɑ hunɑ. Ammɑ kɑ meire kɑɑ, dulum tɛ hundi. Cɔfɔ ɑ bu.
Meire mo kɑ ɑ̀ ci hundi ŋmɔne, ɑ gɑru ɑ̀ tɛ ɑ sɛ bu ŋmɔne.
Kɑ dulum du dɑɑmɑ meire dɔ ɑ̀ nɑ ɑ zɑmbɑ ndɑ meire kɑ ɑ wi ndɑ meire.
À sɛ no, Moisi fɔndɑ ci hɑlɑɑlɑ. Meire mo ci hɑlɑɑlɑ. À ci cɛsusu. À ci ihinno.
Yɑ di gɑɑ hɛ hinno di yɑ ye ɑ sɛ bu? Awo. À si tɛ. Ammɑ dulum dee, zɑmɑ dulum mɑ hunu tɛrɛ kɑ ngɑ yɑ ci dulum ɑ̀ kɑɑndɑ ɑ sɛ bu hɛ hinno gɑɑ. À nɑ ngɑ di tɛ hɑli meire dɔ dulum mɑ tɛ dulum hɑli ǹ ci mɔsɔ.
I go bei Ikpɛ dɔ no Moisi fɔndɑ hunu. Ammɑ hɛɛ wɔ bineibɑɑi gɑnɑkɔ no kɑ ɑ̀ nɑ ɑ neerɑ yɑ tɛ tɑm dulum sɛ.
Hɛ kɑ ɑ go tɛ, ɑ si kɑ ɑ̀ fɑhɑm. À si tɛ mo hɛ kɑ ɑ go bɑɑ. Hɛ kɑ ɑ bine go hungu, ngɑ nɑ ɑ gɑ tɛ.
De bine ɑ go tɛ hɛ kɑ ɑ si bɑɑ, ɑ go Moisi fɔndɑ tu noyɑ kɑ bei ihinno no.
Ammɑ mɑɑsɑ ɑ̀ mɑnɑ ci hɛɛ yɑ go kɑ ɑ̀ tɛ, ɑmmɑ dulum kɑ ɑ̀ goono ɑ kunɑ nɑ.
À gɑ bei ihinno si ɑ kunɑ, wɑtom ɑ dulum hɑɑli kunɑ. À bine go bɑɑ ihinno tɛyom ɑmmɑ ɑ sindɑ ɑ̀ tɛyom dɑbɑri.
Ihinno kɑ ɑ go bɑɑ yɑ ɑ̀ tɛ, ɑ si kɑ ɑ̀ tɛ. Ilɑlɔ kɑ ɑ si bɑɑ, ngɑ no ɑ gɑ tɛ.
De ɑ go tɛ hɛ kɑ ɑ si bɑɑ, ɑ̀ mɑnɑ ci hɛɛ yɑ go kɑ ɑ̀ tɛ ɑmmɑ dulum kɑ ɑ̀ goono ɑ kunɑ no.
Fɔndɑ kɑ ɑ du ɑ gɑɑhɑm kunɑ noyɑ. À gɑ bɑɑ ihinno tɛyom ɑmmɑ ilɑlɔ goono ɑ kunɑ.
A go fɑɑriŋmɑɑ ndɑ Ikpɛ fɔndɑ ɑ bine kunɑ.
Ammɑ ɑ go di fɔndɔ ŋmɑni fɔ ɑ dɔbei kunɑ kɑ ɑ̀ go tɑngɑm ndɑ hɛ kɑ ɑ fɑhɑm go gɑnɑ. À gɑ kɑ ɑ dɑm mo tɑmtɛrɛ kunɑ dulum fɔndɑ sɛ kɑ ɑ̀ goono ɑ dɔbei kunɑ.
Kɑito, hɛɛ. Mee yɑ gɑ ɑ kɑɑ gɑɑhɑm kɑ ɑ̀ gɑ kɑɑndɑ bu wɔ kɑmbɛ?
A go kɑ Ikpɛ sɑɑbu, ɑ̀ go kɑ ɑ kɑɑ i Kpe Yesu Mɛsiyɑ dɔ. À sɛ no fɑhɑm kunɑ ɑ tɑmtɛrɛ Ikpɛ fɔndɑ sɛ, ɑmmɑ dulum hɑɑli dɔ ɑ tɑmtɛrɛ dulum fɔndɑ sɛ.
À sɛ no, mɑɑsɑ ciiti kɑ zeeri si beerem sɛ no kɑ ǹ goono Mɛsiyɑ Yesu kunɑ, nge yom kɑ ǹ go dirɑ ndɑ Biyɑ Hɑlɑɑlɑ, ɑ̀ mɑnɑ ci ndɑ dulum hɑɑli.
Biyɑ Hɑlɑɑlɑ fɔndɑ kɑ ɑ̀ gɑ hundi kɑ ɑ̀ si beeni nɑ Mɛsiyɑ Yesu kunɑ, ɑ̀ nɑ ɑ fɑnsɑ dulum fɔndɑ gɑɑ kɑ ɑ̀ go kɑɑndɑ bu.
Hɛ kɑ Moisi fɔndɑ si hini kɑ ɑ̀ tɛ zɑmɑ ɑ̀ sindɑ gɑɑbi dulum hɑɑli dɔ, Ikpɛ nɑ ɑ̀ tɛ. A nɑ ngɑ bumbum Ize dɔntɔm iburɑdɑm hɑɑli kunɑ zɑngɑ dulumkoni. À nɑ ɑ̀ dɔntɔm ɑ̀ mɑ ci gɑrɑndi hɛ dulum sɛ kɑ dulum hɑɑli ciiti kɑ zeeri.
Ikpɛ nɑ ngɑ di tɛ nɑ domi hɛ kɑ fɔndɑ go tilɑsi kɑ ɑ̀ sɑbɑ, ɑ̀ mɑ tɔ i kunɑ, i yom kɑ i go dirɑ ndɑ Biyɑ Hɑlɑɑlɑ, ɑ̀ mɑnɑ ci ndɑ dulum hɑɑli.
Beerem kɑ ngei wɔ go dulum hɑɑli gɑnɑ, dulum hɑɑli hɛ yom bɔm no ǹ lɑsɑbu goono. Ammɑ beerem kɑ ngei wɔ gɑ Biyɑ Hɑlɑɑlɑ gɑnɑ, Biyɑ Hɑlɑɑlɑ hɛ yom bɔm no ǹ lɑsɑbu goono.
Dulum hɑɑli wɔ lɑsɑbu yɑ ci bu. Biyɑ Hɑlɑɑlɑ mɑ lɑsɑbu yɑ ci hundi ndɑ lɑɑkɑli kɑne.
Dulum hɑɑli lɑsɑbu wɔ ibɛrɛtɛrɛ nɑ Ikpɛ sɛ zɑmɑ ɑ̀ si bɔm yeti gɑndɑ Ikpɛ fɔndɑ sɛ. À si hini kɑ ɑ̀ tɛ mɑ.
À sɛ no, beerem kɑ ǹ go dulum hɑɑli gɑnɑ, ǹ si hini kɑ kɑɑni Ikpɛ sɛ.
Ammɑ wom wɔ, wom si dulum hɑɑli gɑnɑ. Wom go Biyɑ Hɑlɑɑlɑ gɑnɑ zɑ kɑ Ikpɛ Biyɑ goono wom kunɑ ndɑ gɔrɛ. Ammɑ de bɔrɔ fɔ sindɑ Mɛsiyɑ Biyɑ, ɑkpɛ wɔ mɑnɑ ci ɑ̀ ŋmɔne.
Ammɑ zɑ kɑ Mɛsiyɑ goono wom kunɑ, wom gɑɑhɑmei bu dulum sɑbu sɛ. Wom biyɑ mo go hunɑ no cɛɑndiyom susu sɑbu sɛ.
Ikpɛ Biyɑ nɑ Yesu tunɑndi bukɔei gɑme. Zɑ kɑ ɑ̀ goono wom kunɑ ndɑ gɔrɛ, ngɑ kɑ ɑ̀ nɑ Mɛsiyɑ Yesu tunɑndi bukɔei gɑme, ɑ̀ kɑɑ wom gɑɑhɑmei kɑ ǹ goono bu bɔm hunɑndi mo. À gɑ ɑ̀ tɛ ndɑ ngɑ Biyɑ kɑ ɑ̀ goono wom kunɑ ndɑ gɔrɛ.
Ngɑ di sɛ nyɑizei, i mɑnɑ ci dulum hɑɑli gɑrɔkoni yom hɑli i mɑ hunɑ ndɑ zɑngɑ dulum hɑɑli goono ndɑ.
De wom go hunɑ ndɑ zɑngɑ dulum hɑɑli goono ndɑ, wom goono bu bɔm. Ammɑ de Biyɑ Hɑlɑɑlɑ gɑɑ wom go gɑɑhɑm tɛgbei yom wi, wom kɑɑ hunɑ.
Beerem kulu kɑ Ikpɛ Biyɑ go dɑm fɔndɔ, ngei wɔ Ikpɛ ize yom no.
À mɑnɑ ci tɑmtɛrɛ biyɑ no wom tɑ hɑli wom mɑ goono hɑmburu kunɑ kpɛɛnɛ. Ikpɛ Biyɑ kɑɑtɛrɛ dɑmyom no wom tɑ, wɔ kɑ ɑ̀ gɑɑ i go kuwɑ, Bɑɑbɑ, ɑ Bɑɑbɑ.
Biyɑ Hɑlɑɑlɑ bumbum ndɑ i biyɑ gɑ tɛ sɛdɑ kɑ i yom wɔ Ikpɛ ize yom no.
Zɑ kɑ i ci Ikpɛ ize yom, i ci tubukɔ yom mo. I ci Ikpɛ tubukɔ yom, tubukɔ yom mefɔ Mɛsiyɑ bɑndɑ. Hɑli kulu i go tɑɑbi mefɔ ndɑ Mɛsiyɑ, i yom mɑ Ikpɛ mɑ i nɑ deizɑ ɑ̀ bɑndɑ.
A diyom gɑɑ mɑɑsɑ lɔkɑci tɑɑbi yom mɑnɑ tɔ sɑsɑbɑndiyom ndɑ deizɑ kɑ yɑ kɑɑ. Deizɑ wɔ Ikpɛ gɑ ɑ̀ kɑɑtɛrɛ i kunɑ.
Tɑkɑhɛ kulu gɑ kɑ Ikpɛ ize yom kɑɑyomtɛrɛ bɑtu ndɑ himmɑ.
Tɑkɑhɛ kulu ye gɑndɑ kɔnu cire. À mɑnɑ ye gɑndɑ ndɑ ɑ̀ binebɑɑ, ɑmmɑ Ikpɛ sɑbu sɛ kɑ ɑ̀ nɑ ɑ̀ yeti gɑndɑ.
Tɑkɑhɛ kulu go bɛɛjɛ kɑ ngɑ bumbum mo Ikpɛ gɑ ngɑ fɑnsɑ tɑmtɛrɛ kɑ ɑ̀ go kɑɑndɑ fumbi gɑɑ. À gɑ ɑ̀ tɛ no domi ngɑ mɑ huro Ikpɛ ize yom bɔrɔcinitɛrɛ kɑ ɑ̀ gundɑ deizɑ kunɑ.
I go bei tɑkɑhɛ kulu go dure ko tɑɑbi ndɑ hɛizɛnyɛ hɑli hɔ.
À mɑnɑ ci tɑkɑhɛ hinne. I yom mo, kɑ i gundɑ Biyɑ Hɑlɑɑlɑ hɛijinɑ, i go dure i bumbum kunɑ. I go kootɛrɛ dɑmyom bɑtu wɑtom Ikpɛ gɑ i gɑɑhɑmei fɑnsɑ.
Bɛɛjɛ kunɑ nɑ Ikpɛ nɑ i fɑɑbɑ. Bɛɛjɛ bine kɑ bɔrɔ go di ndɑ moo ɑ̀ mɑnɑ ci bɛɛjɛ. Hɛ kɑ bɔrɔ go di ndɑ moo, ifɔ sɛ ɑ̀ mɑ ɑ̀ bɛɛjɛ tɛ kpɛɛnɛ?
Ammɑ hɛ kɑ i si di ndɑ moo, de i go kɑ ɑ̀ bɛɛjɛ tɛ i bɑ kɑ ɑ̀ bɑtu no ndɑ suuru.
Yɑ no Biyɑ Hɑlɑɑlɑ mo go kɑ i gɑɑ i mɔngɔnɛ kunɑ. I si bei zɑngɑ ɑ̀ himɑ i mɑ ŋmɑɑrɛ ɑduwɑ kunɑ. Ammɑ Biyɑ Hɑlɑɑlɑ bumbum gɑ hurɑ i sɛ ndɑ binejisiyom kɑ mee si hini kɑ ɑ̀ cii.
Ikpɛ kɑ ɑ̀ gɑ bine yom kunɑ yɑɑse gunɑ, ɑ̀ go Biyɑ Hɑlɑɑlɑ lɑsɑbu mɑ bei. À gɑ kɑ ɑ̀ bei zɑmɑ Biyɑ Hɑlɑɑlɑ go huro hɑlɑɑlɑntɛ yom sɛ ndɑ zɑngɑ Ikpɛ binebɑɑ goono ndɑ.
Ammɑ i go bei Ikpɛ go hɛ kulu meigu kɑ tɛ bɑrikɑ beerem kɑ ǹ go bɑɑ Ikpɛ sɛ. Nge yom no Ikpɛ cɛɛ mo ndɑ zɑngɑ ɑ̀ miilɑ goono ndɑ.
Beerem kɑ Ikpɛ bei kɑ jisi ɑ̀ nɑ ǹ kɔdɔrɔ ǹ mɑ ci ngɑ Ize himɑi. À nɑ ɑ̀ tɛ no domi Izɑ mɑ ci sintine, nyɑize boobo kunɑ.
Beerem kɑ ɑ̀ kɔdɔrɔ, ɑ̀ nɑ ǹ cɛɛ mo. Beerem kɑ ɑ̀ nɑ ǹ cɛɛ, ɑ̀ nɑ ǹ cɛɑndi susu mɑ. Beerem kɑ ɑ̀ nɑ ǹ cɛɑndi susu, ɑ̀ nɑ ǹ no deizɑ.
Dee ifɔ i mɑ cii kɑ simbɑ ndɑ hɛ yom wɔ? Zɑ kɑ Ikpɛ cɛ i sɛ, mee yɑ gɑɑbɑ ndɑ i yom?
Cimi no, Ikpɛ mɑnɑ ngɑ bumbum Ize bɑkɑɑ. Ammɑ ɑ̀ nɑ ɑ̀ dɑm kɑmbɛ i kulu sɑbu sɛ. Yɑ di gɑɑ, mɛtɛ ɑ̀ tɛ ɑ̀ si i gomini hɛ kulu ɑ̀ bumbum Izɑ bɑndɑ?
Mee yɑ gɑ Ikpɛ suubɑntɛ yom beri? Ikpɛ yɑ gɑ cɛɑndi susu.
Mee yɑ gɑ i ciiti kɑ zeeri? Mɛsiyɑ bu. Hɑli yɑ mɑ, Ikpɛ nɑ ɑ̀ tunɑndi mɑ. Ngɑ mo yɑ goono Ikpɛ kɑmbɛŋmɑɑ gɑɑ kɑ hurɑ i sɛ.
Ifɔ yɑ gɑ i fee ndɑ Mɛsiyɑ bɑɑkɑsine kɑ ɑ̀ gundɑ i sɛ? Tɑɑbi no, wɑlɑ kɑnkɑmi wɑlɑ guruguze, wɑlɑ hɛrɛɛ wɑlɑ bɑnji wɑlɑ kɑtɑru wɑlɑ tɑkubɑ?
Zɑngɑ Ikpɛ Sendi hɑntumɑntɛ cii: N sɑbu sɛ ǹ go kɑ i dɑm bu kɑmbɛ mo kɑ ɑ̀ bo kulu. Ǹ go kɑ i himɑndi zɑngɑ fɑwɑ tɑndɑ feeji yom.
Ammɑ hɛ yom wɔ kulu kunɑ i gɑɑŋmɑɑ kɑ bisɑ gɑɑŋmɑɑyom, wɔ kɑ ɑ̀ bɑɑ i yom dɔ.
A tɑbɑi hɛ kulu si hini kɑ i fee ndɑ Ikpɛ bɑɑkɑsine. Zɑ bu, zɑ hundi, zɑ Ikpɛ dɔntɔneize yom, zɑ meire yom, zɑ dɑbɑri yom, zɑ mɑɑsɑ hɛ yom, zɑ hɛ yom kɑ ǹ gɑ kɑɑ,
zɑ gure, zɑ lɔmɑ, zɑ tɑkɑhɛ ŋmɑni fɔ, ǹ bɑ ɑfɔ si hini kɑ i fee ndɑ Ikpɛ bɑɑkɑsine kɑ ɑ̀ goono i Kpe Mɛsiyɑ Yesu kunɑ.
Cimi no ɑ go cii Mɛsiyɑ kunɑ, ɑ si tɑngɑri bɑ. A bine kunɑ sendi yɑ go tɛ ɑ sɛdɑ Biyɑ Hɑlɑɑlɑ kunɑ.
A gundɑ binesɛrɛ bɑmbɑtɑ ndɑ doori kɑ ɑ̀ bo goono ɑ bine kunɑ.
Hɛɛ bumbum ɑ bɑɑ yɑ tɛ lɑɑli kɑ fee ndɑ Mɛsiyɑ ɑ nyɑize yom sɛ kɑ ǹ ci ɑ dimi yom gɑɑhɑm dɔ.
Ngei yɑ ci Isirɑilɑ ize yom. Ǹ ŋmɔne no kootɛrɛ dɑmyom kɑ ǹ mɑ ci Ikpɛ ize yom. Deizɑ ndɑ ɑlikɑwɑli hɔyom mo Ikpɛ nɑ ǹ no. À nɑ ǹ no Moisi fɔndɑ, ndɑ Ikpɛ bɛɛrɑndiyom gbei ndɑ ɑlikɑwɑli yom mɑ.
Ǹ ŋmɔne mɑ nɑ cɛɛ kɑ cɛɛ yom. Ǹ gɑɑ nɑ Mɛsiyɑ hunu gɑɑhɑm dɔ, Ngɑ kɑ ɑ̀ ci Ikpɛ kɑ ɑ̀ goono hɛ kulu bɔm. I go kɑ ɑ̀ bɛɛrɑndi, beeniyom si. Ami.
À mɑnɑ ci zɑngɑ Ikpɛ Sendɑ tɛ kɔnu no. Beerem kulu kɑ ǹ hunu Isirɑilɑ gɑɑ ǹ mɑnɑ ci Isirɑilɑ ŋmɔne yom.
Yɑ nɑ bɑ ǹ ci Abulɛmɑ bɑndɑ yom, ǹ kulu mɑnɑ ci ɑ̀ ize yom. Ammɑ Ikpɛ cii: Isɑɑkɑ kunɑ nɑ, n kɑɑ du bɑndɑ.
Wɑtom ize yom kɑ ǹ hɛi gɑɑhɑm dɔ ǹ mɑnɑ ci Ikpɛ ize yom. Ammɑ ɑlikɑwɑli ize yom no, Ikpɛ go lɑsɑbu zɑngɑ bɑndɑ yom.
Wɔne yɑ ci ɑlikɑwɑli sendi: A kɑɑ kɑɑ yesi mɑɑsɑncine, Sɑhɑrɑ kɑɑ du kɑɑ hɑibɔrɔ fɔ.
Bɑ ngɑ di bɑ si mo, Lɑbekɑ tɛ gunde bɔrɔ fɔ sɛ, i bɑɑbɑ Isɑɑkɑ.
Ndɑ ɑ̀ kulu zɑ Lɑbekɑ mɑnɑ kɑɑ yom di hɛi, Ikpɛ sendi ɑ̀ sɛ. À sendi zɑ koo yom di mɑnɑ hɛ fɔ kulu tɛ, ihinno wɑlɑ ilɑlɔ. À sendi hɑli Ikpɛ miilɑ mɑ sinji sɑɑ kɑ ɑ̀ go suubɑ. À suubɑyom mɑnɑ ci tɛgbei yom bɔm, ɑmmɑ Ikpɛ kɑ ɑ̀ go beerem cɛɛ bɔm.
Ikpɛ cii Lɑbekɑ sɛ: Ize jine kɑɑ tɑmtɛrɛ icɛnɑ sɛ.
Zɑngɑ Ikpɛ Sendi hɑntumɑntɛ cii: A bɑɑ Yɑkɔfu, ɑmmɑ ɑ hungu Esɑu.
Yɑ di gɑɑ, ifɔ i mɑ cii? Cɛyom susu zɑm Ikpɛ kunɑ no? Awo. À si tɛ.
À cii Moisi sɛ: A suuji tɛ bɔrɔ kɑ ɑ̀ sɛ ɑ go suuji miilɑ. A sisibi tɛ bɔrɔ kɑ ɑ̀ sɛ ɑ gundɑ sisibi.
Yɑ di gɑɑ ɑ̀ si hɛ kɑ bɔrɔ go bɑɑ gɑɑ wɑlɑ bɔrɔ kɑ ɑ̀ go kokɑri gɑɑ ɑmmɑ ɑ̀ goono Ikpɛ gɑɑ kɑ ɑ̀ go suuji tɛ.
Ikpɛ Sendɑ cii Fɑrɑɔ kɑ ɑ̀ ci Eziputu lɑɑbukpɛ sɛ: A mɑ ɑ dɑbɑri cɛbɛ n kunɑ. À sɛ no, ɑ nɑ n bɛɛrɑndi hɑli ɑ mɑɑ mɑ kpei hɑndunyɑ kulu kunɑ.
Yɑ di gɑɑ, Ikpɛ gɑ suuji tɛ wɔ kɑ ɑ̀ bɑɑ sɛ. À go gɔgɔsɛndɛ mo dɑm bɔrɔ kɑ ɑ̀ bɑɑ sɛ.
À sɛ no, n kɑɑ cii ɑ sɛ: Ifɔ sɛ Ikpɛ gɑ kɑ ɑ beri hɑli mɑɑsɑ. Mee yɑ gɑɑbɑ ndɑ Ikpɛ binebɑɑ?
Ammɑ e iburɑdɑm, ni no mee kɑ n go kɑkɔ ndɑ Ikpɛ? Hɛ kɑ bɔrɔ tɛ ɑ̀ gɑ ngɑ tɛkɔ hã: Ifɔ sɛ no n nɑ ɑ tɛ zɑngɑ yɑ wɔ?
Kusu tɛkɔ gundɑ dɑbɑri kusu lɑɑbu bɔm nɑ kɑ kusu bɛɛrɛkpɛ tɛ ndɑ kusu kɑ ɑ̀ sindɑ bɛɛrɛ kusu lɑɑbu fɔlɔnku gɑɑ. À nɑ ci cimi nɑ bɑ?
Bine, ifɔ i mɑ cii, de Ikpɛ bɑɑ ngɑ mɑ ngɑ binetɔnɛ cɛbɛ hɑli beerem mɑ ngɑ dɑbɑri bei, ɑmmɑ ɑ̀ nɑ suuru bɑmbɑtɑ cɛbɛ beerem kɑ ǹ sɛ Ikpɛ bine tɔ, ngei yom kɑ ǹ sɔlu hɑlɑciyom sɛ?
À nɑ ɑ̀ tɛ nɑ zɑmɑ ɑ̀ mɑ ngɑ hɑizici deizɑkpɛ kɑɑtɛrɛ beerem kunɑ kɑ ǹ du suuji. À nɑ ǹ sɔlu deizɑ sɛ kɔ.
Yɑ no, ɑ̀ nɑ i cɛɛ, ɑ̀ mɑnɑ ci Yuifu yom dɔ hinne ɑmmɑ dimi cindei dɔ mo.
Zɑngɑ ɑ̀ cii tirɑ kɑ ɑndebi Ose hɑntum kunɑ: Jɑmɑ kɑ ɑ̀ mɑnɑ ci ɑ jɑmɑ, ɑ gɑ ǹ cɛɛ ɑ jɑmɑ. Bɔrɔ kɑ ɑ̀ mɑnɑ ci ɑ binebɑɑkɔ, ɑ gɑ ɑ̀ cɛɛ ɑ binebɑɑkɔ.
À kɑɑ tɔ nungu kɑ ǹ cii ǹ sɛ, wom mɑnɑ ci ɑ jɑmɑ, nodi nɑ ǹ gɑ ǹ cɛɛ Ikpɛ Hundikpɛ ize yom.
Esɑyi mo kuwɑ Isirɑilɑ bɔm kɑ cii: Bɑ kɑ Isirɑilɑ ize yom kɑɑ bɑ zɑngɑ tɛku tɑɑsi, jɛrɛ fɔ cɛnɑ hinne yɑ du fɑɑbɑ.
Kpe gɑ ngɑ sendɑ tɔnɑndi nɑ ndɑ wɑɑsi hɑndunyɑ bɔm.
Zɑngɑ Esɑyi jinɑ kɑ cii: De Ikpɛ jɑmɑkpɛ mɑnɑ bɑndɑ nɑm i sɛ dɑm, i ye zɑngɑ Sodum wɑngɑrɑ, i kulu mɑ himɑ zɑngɑ Gomorɑ wɑngɑrɑ.
Dee ifɔ i mɑ cii? To. Dimi cindei kɑ ǹ mɑnɑ cɛɑndiyom susu ceeci ǹ du cɛɑndiyom susu. Cɛɑndiyom susu di hunu nɑɑne dɔ.
Ammɑ Isirɑilɑ ize yom nɑ cɛɑndiyom susu fɔndɑ ceeci, ǹ mɑnɑ tɔ cɛɑndiyom susu fɔndɑ gɑɑ.
Ifɔ sɛ? Isirɑilɑ mɑnɑ ɑ̀ ceeci no nɑɑne gɑɑ kɑlɑ fɔndɑ tɛgbei yom gɑɑ. Ǹ kɑti kɑtiyom tondi gɑɑ.
Zɑngɑ Ikpɛ Sendi hɑntumɑntɛ cii: Gunɑ, ɑ go kɑtiyom tondi ndɑ yɑnceyom tondi beeri jisi Sionɑ kunɑ. Bɔrɔ kulu kɑ ɑ̀ go nɑɑne ɑ̀ gɑɑ, ɑ̀ si hɔɔ pɑi.
Nyɑizei, hɛ kɑ ɑ bine gɑ bɑɑ ndɑ ŋmɑɑrɛ kɑ ɑ gɑ tɛ Ikpɛ gɑɑ Isirɑilɑ ize yom sɛ, ngɑ yɑ ci ǹ mɑ du fɑɑbɑ.
A go sɛdɑ ǹ sɛ kɑ ǹ gundɑ himmɑ Ikpɛ sɛ ɑmmɑ ɑ̀ mɑnɑ ci beire bɔm.
Ǹ mɑnɑ Ikpɛ cɛɑndiyom susu bei ɑmmɑ ǹ gɑ ceeci kɑ ngei bɔm cɛɑndiyom susu sinji. Ǹ mɑnɑ bɔm yeti gɑndɑ Ikpɛ cɛɑndiyom susu sɛ.
Mɛsiyɑ yɑ ci Moisi fɔndɑ mee cɛɑndiyom susu ŋmɔne bɔrɔ kulu kɑ ɑ̀ go nɑɑne sɛ.
Moisi bine hɑntum kɑ simbɑ ndɑ cɛɑndiyom susu kɑ ɑ̀ hunu fɔndɑ dɔ kɑ cii: Bɔrɔ kɑ ɑ̀ gɑ hɛ nge yom di tɛ, ɑ̀ kɑɑ hunɑ ǹ kunɑ.
Ammɑ cɛɑndiyom susu kɑ ɑ̀ hunu nɑɑne gɑɑ, ɑ̀ go wɔne cii: N mo si cii n bine kunɑ, mee yɑ kɑɑ kpei bɛɛnɛ kunɑ? Wɑtom zɑngɑ ǹ go Mɛsiyɑ zumɑndi noyɑ.
Wɑlɑ n mɑ si cii: Mee yɑ kɑɑ zumbu guusu kɑ ɑ̀ sindɑ mee kunɑ? Wɑtom zɑngɑ ǹ go Mɛsiyɑ tunɑndi bukɔei gɑme noyɑ.
Ammɑ ifɔ ɑ̀ go cii? Sendɑ tɔ n gɑɑ. À goono n mee kunɑ ndɑ n bine kunɑ, wɑtom nɑɑne sendɑ kɑ i go kɑ ɑ̀ fɛɛ.
Sendɑ yɑ ci, de n yɔɔdɑ ɑ̀ gɑɑ kɑ cii ndɑ n mee Yesu yɑ ci Kpe kɑ nɑɑne n bine kunɑ, Ikpɛ nɑ ɑ̀ tunɑndi bukɔei gɑme, Ikpɛ gɑ n fɑɑbɑ.
Bine dɔ no bɔrɔ go nɑɑne kɑ du cɛɑndiyom susu. Mee mo no bɔrɔ go sɛdɑ ndɑ, kɑ du fɑɑbɑ.
Ikpɛ Sendɑ cii: Bɔrɔ kulu kɑ ɑ̀ go nɑɑne ɑ̀ gɑɑ, ɑ̀ si hɔɔ.
Fɑyɑnkɑ si Yuifu yom ndɑ dimi cindei gɑme. Kpe fɔlɔnku yɑ ci ǹ kulu Kpe, hɑizicikpɛ no beerem kulu sɛ kɑ ǹ go kɑ ɑ̀ cɛɛ.
Sendɑ cii: Bɔrɔ kulu kɑ ɑ̀ go cɛɛ Kpe mɑɑ gɑɑ, Kpe gɑ ɑ̀ fɑɑbɑ.
Ngɑ di sɛ, beerem kɑ ǹ mɑnɑ nɑɑne ɑ̀ gɑɑ mɛtɛ ǹ tɛ kɑ ɑ̀ cɛɛ? Beerem kɑ ǹ mɑnɑ mɑɑ ɑ̀ bɑɑru, mɛtɛ ǹ tɛ kɑ nɑɑne ɑ̀ gɑɑ? Mɛtɛ ǹ tɛ kɑ mɑɑ de bɔrɔ fɔ si kɑ ɑ̀ gɑ kɑ ɑ̀ fɛɛ?
Mɛtɛ ǹ bɑ tɛ kɑ ɑ̀ fɛɛ mo de ǹ mɑnɑ ǹ dɔntɔm? Zɑngɑ Ikpɛ Sendi hɑntumɑntɛ cii: Beerem go wɑɑzu Bɑɑru Hinno wɔ bɔm. Ǹ go cii bɑɑni tɛ i yom ndɑ Ikpɛ gɑme. Ǹ go kɑɑndɑ Bɑɑru fɑihã bɑmbɑtɑ ŋmɔne. Beerem di cee yom goono fɑɑrɑntɛ no fɑ.
Ammɑ ǹ kulu mɑnɑ Bɑɑru Hinnɑ gɑnɑ. Zɑngɑ Esɑyi cii: Kpe, mee yɑ nɑɑne i bɑɑru gɑɑ?
Yɑ di gɑɑ, nɑɑne hunu mɑɑyom gɑɑ. Hɛ kɑ i go mɑɑ mo hunu Ikpɛ Sendɑ gɑɑ.
Ammɑ ɑ cii yɑ, ɑ̀ nɑ ci ǹ mɑɑ bɑ? Oò, ǹ mɑɑ. Ǹ jinde yom kpei hɑli hɑndunyɑ mee. Ǹ sendei mo kpei kɑlɑ hɑndunyɑ mee ndɑ mee.
Ammɑ ɑ cii yɑ, ɑ̀ nɑ ci Isirɑilɑ bei bɑ? Moisi kɑ ɑ̀ sendi sintine, ɑ̀ cii: A wom zukum hɑli wom mɑ cɛnsɛ ndɑ dimi kɑ ɑ̀ mɑnɑ ci ɑ jɑmɑ. A wom binei tunɑndi ndɑ dimi kɑ ɑ̀ zɑm fɑhɑm.
Esɑyi yɑru kɑ wɔne cii: Beerem kɑ ǹ mɑnɑ ɑ ceeci, ǹ du hɛɛ. Beerem kɑ ǹ mɑnɑ ɑ ŋmɑɑrɛ, ɑ hunutɛrɛ ǹ sɛ.
Ammɑ kɑ simbɑ ndɑ Isirɑilɑ ɑ̀ cii: Zɑɑri kuyom kulu ɑ nɑ ɑ kɑmbɛ sɛllɛ jɑmɑ gɑɑ, jɑmɑ kɑ ɑ̀ hungu kɑ ɑ gɑnɑ, jɑmɑ kɑ ǹ ci gɔgɔsɛndɔ yom.
Yɑ di gɑɑ, ɑ cii yɑ Ikpɛ nɑ ngɑ jɑmɑ furu no? Awo. À si tɛ. Hɛɛ mo Isirɑilɑ ize nɑ, Abulɛmɑ bɑndɑ, Benzɑmim dimiize.
Ikpɛ mɑnɑ ngɑ jɑmɑ furu, jɑmɑ kɑ ɑ̀ bei kɑ jisi. Wom bei hɛ kɑ Ikpɛ Sendɑ go cii Eli bɑɑru kunɑ. À go wuuru wɔne tɛ ndɑ Isirɑilɑ Ikpɛ dɔ. À nɑ ci yɑ no bɑ? A cii:
Kpe, ǹ nɑ n ɑndebi yom wi. Ǹ nɑ n gɑrɑndi bɑndɑ tɑndɑ yom zeeri. Hɛɛ hinne yɑ cindi. Ǹ bine go kɑ ɑ hundi ceeci.
Ammɑ ifɔ Ikpɛ tu ɑ̀ sɛ kɑ yeti? À cii: A nɑ hɑibɔrɔ dubu iye jisi ɑ bɔm sɛ, nge yom kɑ ǹ mɑnɑ sɔmbu tɑɑru jine, tooru kɑ ǹ cii ɑ̀ sɛ Bɑɑlɑ.
Yɑ nɑ, mɑɑsɑ lɔkɑci wɔ kunɑ, jɛrɛ fɔ cɛnɑ goono ndɑ zɑngɑ gomini suubɑyom goono ndɑ.
Bine, de gominɑ gɑɑ nɑ, ɑ̀ mɑnɑ ci tɛgbei yom gɑɑ. Yɑ di gɑɑ gomini mɑnɑ ci gomini kpɛɛnɛ. De bine tɛgbei yom gɑɑ nɑ, ɑ̀ mɑnɑ ci gomini gɑɑ. Yɑ di gɑɑ, tɛgbei mɑnɑ ci tɛgbei kpɛɛnɛ.
Ifɔ bine yɑ tɛ? Hɛ kɑ Isirɑilɑ go ceeci, ɑ̀ mɑnɑ du ɑ̀ ɑmmɑ suubɑntɛ yom wɔ du ɑ̀. Ikpɛ nɑ cindɑ mo no gɔgɔsɛndɛ.
Zɑngɑ Ikpɛ Sendi hɑntumɑntɛ cii: Ikpɛ nɑ ǹ nɑ birikɑyom biyɑ. À nɑ ǹ nɑ moo yom kɑ ǹ si di, ndɑ hɑngɑ yom kɑ ǹ si mɑɑ hɑli kɑ kɑɑ hɔ.
Dɑfidi mɑ cii: Kɑlɑ ǹ tɑbulu mɑ ci ǹ sɛ kuse, ɑ̀ mɑ tɛ ǹ sɛ tɑɑru. À mɑ tɛ ǹ sɛ kɑtiyom hɛ, ɑ̀ mɑ tɛ ǹ sɛ bɑnɑndi.
Ǹ moo yom mɑ tɛ ǹ sɛ kube hɑli ǹ si du kɑ di. Ǹ bɑndɑ dɑɑri yom mo mɑ goono kunkunɑntɛ wɑti kulu.
Yɑ di gɑɑ, ɑ cii yɑ, ǹ kɑti no ngei mɑ kɑm bɑ? Awo. À si tɛ. Ammɑ ǹ kɑtiyom gɑɑ no fɑɑbɑ tɔ dimi cindei dɔ kɑ ǹ zukum hɑli ǹ mɑ cɛnsɛ.
De bine, ǹ kɑtiyom tɛ hɑndunyɑ sɛ bɑrikɑ, ǹ zobuyom mo tɛ dimi cindei sɛ bɑrikɑ. Yɑ mo ǹ kɑɑ tɔ ndɑ bɑyom.
Dimi cindei, wom sɛ no ɑ go sendi zɑ kɑ hɛɛ yɑ ci dimi cindei diyɑ. A go kɑ ɑ gbei bɛɛrɑndi.
A go kɑ ɑ̀ bɛɛrɑndi hɑnibɑ ɑ hini kɑ ɑ dimi yom cɛnsɛ tunɑndi kɑ ǹ kunɑ ɑfɔ yom fɑɑbɑ.
De ǹ furuyom tɛ hɑndunyɑ sɑsɑbɑndiyom, mɛtɛ yɑ kɑɑ ci ǹ zɑɑyom kpɛɛnɛ de ɑ̀ mɑnɑ ci bukɔ yom gɑme hundi?
Zɑ kɑ hɛijinɑ tɛ hɑlɑɑlɑ, yɑ no jɑmɑ mo. Zɑ kɑ tuuri kɑɑji tɛ hɑlɑɑlɑ, yɑ no ɑ̀ kɑmbɛ yom mo bɑrɑ.
Ammɑ de ǹ nɑ olibe nyɑ kɑmbɛ fɔ yom dumbu, ni mo gɑnji olibe nyɑ, de Ikpɛ nɑ n dɔbu nyɑ hinno gɑɑ, n du bɑ kɑɑji gɑɑ kɑ ɑ̀ gɑ tuuri ŋmɑɑrɑndi.
À sɛ nɑ, n mɑ si fɑɑre zɑngɑ n bisɑ kɑmbei kɑ ǹ dumbu no. De n fɑɑre, n mɑ bei kɑ ɑ̀ mɑnɑ ci ni, n gɑ kɑɑjɑ jɛrɛ. Kɑɑjɑ yɑ gɑ kɑ n jɛrɛ.
Ngɑ di sɛ no, n kɑɑ cii Ikpɛ nɑ kɑmbɛ yom dumbu nɑ domi ɑ̀ mɑ ɑ dɔbu.
Ngɑ di cimi no. Ikpɛ nɑ ǹ dumbu nɑ zɑm kɑ nɑɑne sɑbu sɛ. Ni mɑ, n go sinji nɑɑne gɑɑ, n mɑ si fɑɑre ɑmmɑ n mɑ hɑmburu.
De Ikpɛ mɑnɑ olibe nyɑ hinno kɑmbɛ yom bɑkɑɑ, ni mo ɑ̀ si n bɑkɑɑ.
Yɑ di gɑɑ, n mɑ lɑɑkɑli ndɑ Ikpɛ bɔrɔhinnotɛrɛ ndɑ ɑ̀ hɑnyɑ fute. Hɑnyɑ fute nɑ kɑ simbɑ beerem kɑ ǹ kɑm, Ikpɛ bɔrɔhinnotɛrɛ mo no kɑ simbɑ ni, de n gɑ himmɑ tɛ bɔrɔhinnotɛrɛ kunɑ.
Ngei mo bine, de ǹ si kɔkɔrɔ zɑm kɑ nɑɑne kunɑ, Ikpɛ gɑ ǹ dɔbu zɑmɑ ɑ̀ gundɑ dɑbɑri kɑ ye kɑ ǹ dɔbu.
Ni, kɑmbɛ kɑ Ikpɛ nɑ n dumbu gɑnji olibe nyɑ gɑɑ kɑ n dɔbu olibe nyɑ hinno gɑɑ, hɑli yɑ mo, cerem kɑ Ikpɛ gɑ ǹ dɔbu no ǹ bumbum nyɑ gɑɑ.
Nyɑizei, ɑ si bɑɑ wom mɑ zɑm kɑ duje wɔ bei, wɑtom Isirɑilɑ jɛrɛ fɔ ɑ̀ bo goono gɔgɔsɛndɛ kunɑ, kɑlɑ dimi cindei kɑ Ikpɛ suubɑ mee ndɑ mee mɑ huro. Wom mɑ si wom bɔm gunɑ zɑngɑ hɑikusu yom.
Yɑ wɔ no, Ikpɛ gɑ Isirɑilɑ kulu fɑɑbɑ zɑngɑ Ikpɛ Sendi hɑntumɑntɛ cii: Fɑɑbɑkɔ kɑɑ hunu zɑ Sionɑ. Zɑm kɑ Ikpɛ gɑnɑ wɔ, ɑ gɑ ɑ̀ moorɑndi Yɑkɔfu.
Alikɑwɑli noyɑ kɑ ɑ tɛ ǹ sɛ sɑɑ kɑ ɑ gɑ ǹ dulum yom kɑɑ.
Kɑ simbɑ Bɑɑru Hinnɑ, ngei wɔ ibɛrɛ yom no wom sɑbu sɛ. Ammɑ kɑ simbɑ suubɑyom, Ikpɛ binebɑɑkɔ yom no ǹ cɛɛ yom sɑbu sɛ.
Ikpɛ gomini noyom ndɑ Ikpɛ cɛɛ yom, ǹ sindɑ no kɑ tɑ.
Wom mo, dom di wom mɑnɑ Ikpɛ gɑnɑ. Mɑɑsɑ bine, bɛɛrem wɔ zɑm kɑ gɑnɑ gɑɑ wom du suuji.
Yɑ no, mɑɑsɑ ǹ mɑnɑ Ikpɛ gɑnɑ domi suuji kɑ Ikpɛ tɛ wom sɛ gɑɑ ngei mo mɑ du suuji.
Ikpɛ nɑ hɑndunyɑ kulu dɑm kɑ dɑɑbu zɑm kɑ gɑnɑ kunɑ domi ɑ̀ mɑ suuji tɛ ǹ kulu sɛ.
E, Ikpɛ hɑizici ndɑ ɑ̀ hɑikusutɛrɛ ndɑ ɑ̀ beire, ǹ sindɑ mee fɑ. Bɔrɔ si kɑ ɑ̀ gɑ kɑ ɑ̀ sijirɑ bei. Bɔrɔ si fɑhɑm mo ndɑ ɑ̀ fɔndɔ yom.
Mee yɑ nɑ Kpe lɑsɑbu bei wɑlɑ mee yɑ ci ɑ̀ cɛbɛkɔ?
Wɑlɑ mee yɑ jinɑ kɑ ɑ̀ nɑ zɑmɑ ɑ̀ mɑ ngɑ nɑ kɑ yeti?
À dɔ nɑ, ɑ̀ gɑɑ nɑ, ɑ̀ sɛ no, hɛ kulu goono. Deizɑ mɑ ci ɑ̀ ŋmɔne jiiri dubu ndɑ dubu yom. Ami.
Ngɑ di sɛ nyɑizei, ɑ go wom ŋmɑɑrɛ Ikpɛ suujɑ gɑndɑ, wɑ wom gɑɑhɑmei no zɑngɑ gɑrɑndi hundikoni, hɑlɑɑlɑ kɑ ɑ̀ kɑɑni Ikpɛ sɛ. Ngɑ yɑ ci wom gbei kɑ ɑ̀ sɑbɑ.
Wom mɑ si ci ɑfɔ mo ndɑ mɑɑsɑ zɑmɑni ɑmmɑ wɑ nɑm Ikpɛ mɑ wom bɛrɛ kɑ wom fɑhɑm tejɑndi. À gɑɑ no, wom mɑ du kɑ bei hɛ kɑ ɑ̀ ci Ikpɛ binebɑɑ kɑ ɑ̀ ci ihinno ndɑ ikɑɑnɔ ndɑ tɔɑntɛ.
Gomini kɑ Ikpɛ nɑ ɑ no kunɑ, ɑ go cii wom kunɑ ɑfɔ fɔ kulu sɛ, bɔrɔ mɑ si gundɑ bɔmbɛɛrɛ kɑ ɑ̀ mɑnɑ himɑ. Ammɑ ɑ̀ mɑ lɑsɑbu kɑ ngɑ bɔm bɑɑnɑndi ndɑ zɑngɑ Ikpɛ nɑɑne neesiji goono ndɑ kɑ fɑrisi bɔrɔ fɔ fɔ kulu sɛ.
Zɑngɑ gɑɑhɑm fɔlɔnku kunɑ i gundɑ dɔbu boobo, dɔbu yom kulu mo gbei mɑnɑ ci ɑfɔ.
Yɑ no i yom, i goono iboobo ɑmmɑ i tɛ gɑɑhɑm fɔlɔnku Mɛsiyɑ kunɑ. I kulu go tɛ cɛrɛ dɔbu yom.
I kulu gundɑ noyom ŋmɑni ŋmɑni i mɑ gbei tɛ ndɑ, noyom kɑ Ikpɛ nɑ i gomini. De ɑndebitɛrɛ nɑ Ikpɛ nɑ i no, i mɑ ɑndebitɛrɛ tɛ ndɑ zɑngɑ cine nɑɑne goono ndɑ.
De tɑmtɛrɛ gbei no, i mɑ moo no tɑmtɛrɛ gbei sɛ. De cooɑndiyom no, i mo cooɑndi.
De himmɑ noyom nɑ, i mo himmɑ no. De noyom no i mɑ nɑ ndɑ bine fɔ. De ɑ̀ nɑ i nɑ i mɑ tɛ jinɑ, i mɑ ɑ̀ tɛ ndɑ himmɑ. De suuji dɑmyom no, i mɑ ɑ̀ tɛ ndɑ fɑihã.
Bɑɑkɑsine mɑ si gundɑ munɑficitɛrɛ. Wɑ ilɑlɔ fɛntɛ. Wɑ hɔ ihinno gɑɑ hɑli ɑ̀ mɑ boori.
Wɑ bɑɑni cɛrɛ sɛ zɑngɑ nyɑize yom gundɑ bɑɑkɑsine cɛrɛ sɛ. Bɛɛrɛ tɛyom dɔ hɛrɛ wɑ jinɑ kɑ ɑ̀ tɛ cɛrɛ sɛ.
Wɑ himmɑ dɑm, wɑ si yofune. Wɑ tɛ bɔrɔ dungɔ yom bine dɔ kɑ tɑmtɛrɛ Kpe sɛ.
Wɑ fɑihã bɛɛjɛ kunɑ. Wɑ tɛ suurɑntɛ yom tɑɑbi kunɑ. Wo himmɑ dɑm ɑduwɑ gɑɑ.
Wom mo hɑlɑɑlɑntɛ yom gɑɑkɑsine ǹ bɑɑyom kunɑ. Wo yotɛrɛ tɑ mɑ.
Beerem kɑ ǹ go wom guruguzɑndi, wɑ bɑrikɑ dɑm ǹ gɑɑ. Wɑ bɑrikɑ dɑm, wɑ si lɑɑli.
Wɑ fɑihã ndɑ beerem kɑ ǹ go fɑihã. Wɑ hɛ ndɑ beerem kɑ ǹ go hɛ.
Wɑ bɑrɑ ndɑ lɑɑkɑli fɔlɔnku cɛrɛ gɑme. Wɑ si bine dɛcɛ hɛ beeri yom bɔm, ɑmmɑ wɑ lɑɑkɑli yeti icɛnɑ yom gɑɑ. Wɑ si wom bɔm gunɑ hɑikusu.
Wɑ si ilɑlɔ bɑnɑ ndɑ ilɑlɔ. Wɑ miilɑ hinno tɛ bɔrɔ kulu jine.
De ɑ̀ hini kɑ tɛ, zɑngɑ kɑ ɑ̀ mɑ hunu wom dɔ, wɑ gɔrɔ ndɑ bɑɑni wom ndɑ bɔrɔ kulu gɑme.
A bine bɑɑkɔei, wɑ si fɑɑsɑ wom bɔm sɛ. Wɑ nɑm binetɔnɛ di mɑ ngɑ gbei tɛ zɑmɑ Ikpɛ Sendi hɑntumɑntɛ cii: A ŋmɔne no fɑɑsɑ. Hɛɛ yɑ kɑɑ bɑnɑ. Kpe cii yɑ di.
Ngɑ di sɛ, de n ŋmɔne ibɛrɛ mɑɑ hɛrɛɛ, n mɑ ɑ̀ no ŋmɑɑri. De ɑ̀ mɑɑ jo, n mɑ ɑ̀ nɑ hɑri domi ngɑ di tɛyom gɑɑ, n gɑ denji gusɑm ɑ̀ bɔm kunɑ noyɑ.
N mɑ si nɑm ilɑlɔ mɑ gɑɑŋmɑɑ n bɔm, ɑmmɑ n mɑ gɑɑŋmɑɑ ndɑ ihinno tɛyom ilɑlɔ bɔm.
Bɔrɔ kulu mɑ bɔm yeti gɑndɑ gɑɑbikoni yom sɛ zɑmɑ dɑbɑri si kɑ ɑ̀ mɑnɑ ci Ikpɛ dɔ nɑ ɑ̀ hunu. Gɑɑbikoni yom kɑ ǹ goono, Ikpɛ yɑ nɑ ǹ jisi.
À sɛ no, bɔrɔ kɑ ɑ̀ go hungu hini, ɑ̀ go hungu Ikpɛ jisiri. Beerem kɑ ǹ go hungu mo, ǹ kɑɑ ciiti cendi ngei bɔm.
Gbei hinno tɛkɔ si hɑmburu gɑɑbikoni yom, ɑmmɑ gbei lɑlɔ tɛkɔ, ɑ̀ hɑmburei. N bɑɑ n mɑ si hɑmburu gɑɑbikoni bɑ? N mɑ ihinno tɛ, n kɑɑ du ɑ̀ gɑɑ sɑɑbuyom.
Gɑɑbikoni wɔ Ikpɛ gbeiteeri nɑ n hɑnfɑni sɛ. Ammɑ de n go kɑ ilɑlɔ tɛ, n mɑ hɑmburu. À mɑnɑ ci kɔnu kɔnu no ɑ̀ go ciiti tɑkubɑ zɑɑ. Ikpɛ gbeiteeri no, fɑɑsɑkɔ kɑ ɑ̀ mɑ bine bɑnɑ bɔrɔ kɑ ɑ̀ go kɑ ilɑlɔ tɛ gɑɑ.
À sɛ no, ɑ̀ tilɑsi bɔrɔ mɑ ngɑ bɔm yeti gɑndɑ, ɑ̀ mɑnɑ ci binetɔnɑ hinne sɛ bo, ɑmmɑ ndɑ bine kunɑ sendi mo sɑbu sɛ.
À sɛ nɑ, wom go jɑngɑli yom bɑnɑ mo domi gɑɑbikoni yom wɔ Ikpɛ gbeiteeri yom no kɑ ǹ nɑ ǹ dɑm ǹ mo gbei ngɑ di tɛ.
Wɑ bɑnɑ ǹ kulu sɛ hɛ kɑ ɑ̀ ci ǹ ŋmɔne. Bɔrɔ kɑ ɑ̀ ŋmɔne no jɑngɑli, wɑ jɑngɑli bɑnɑ ɑ̀ sɛ. Wɔ kɑ boode yɑ ci ɑ̀ ŋmɔne, wo ɑ̀ boode bɑnɑ ɑ̀ sɛ. Wɔ kɑ ɑ̀ gundɑ hɑmbure, wɑ hɑmburɑ. Wɔ kɑ ɑ̀ gundɑ bɛɛrɛ wɑ bɛɛrɛ tɛ ɑ̀ sɛ.
Wom mɑ si tɛ bɔrɔ fɔ kulu gɑrɔjindi, de ɑ̀ mɑnɑ ci cɛrɛ sɛ bɑɑkɑsine zɑmɑ beerem kɑ ǹ gɑ bɑɑ cɛrɛ, ǹ nɑ fɔndɑ tɔnɑndi.
Hɛ kɑ Ikpɛ Sendi hɑntumɑntɛ cii neyɑ: N mɑ si zinɑ. N mɑ si bɔrɔ wi. N mɑ si zee. N mɑ si tɛ tɑngɑri sɛdɑ. N mɑ si bɑɑ kɑ futu. Meire ŋmɑni mo kulu kɑ ɑ̀ hini kɑ goono, ɑ̀ goono sendi wɔne kunɑ: N mɑ bɑɑ n gɔrɔkɑsine zɑngɑ n bɔm.
Bɑɑkɑsine kunɑ bɔrɔ si ilɑlɔ tɛ gɔrɔkɑsine sɛ. Yɑ di gɑɑ, bɑɑkɑsine wɔ yɑ go Moisi fɔndɑ kulu tɔnɑndi.
Wom mɑ ngɑ di tɛ zɑ kɑ wom nɑ lɔkɑci bei. Lɔkɑci tɔ kɑ i mɑ tunu jiibi, zɑmɑ mɑɑsɑ i fɑɑbɑ mɑɑni i yom gumo kɑ bisɑ sɑɑ kɑ i nɑɑne.
Ciini beeri. Mo mɑɑni boyom. Yɑ di gɑɑ, i mɑ kube gbei furu kɑ kɑɑri wɑngu jiine yom zɑɑ.
I mɑ dirɑ ndɑ cimi zɑngɑ zɑɑri, ɑ̀ mɑnɑ ci ndɑ hɑnɑsuɑ ndɑ bɑji hɑm kɑ bugu ndɑ zinɑ ndɑ bɑɑyom futu ndɑ zoji ndɑ cɛnsɛ.
Ammɑ wɑ Kpe Yesu Mɛsiyɑ fɑkɑ. Wɑ si sɑɑle dɑm bineibɑɑi gɑɑ kɑ ɑ̀ bɑɑyom futu yom tɛ.
Bɔrɔ mɑ kɑ ɑ̀ sindɑ gɑɑbi nɑɑne kunɑ, wom mɑ ɑ̀ tɑ. Wom mɑ si ɑ̀ tɑ kɑ kɑkɔ ndɑ wom lɑsɑbu yom kunɑ.
Bɔrɔ fɔ go nɑɑne ngɑ hini kɑ hɛ kulu ŋmɑɑ. Bɔrɔ fɔ mɑ kɑ ɑ̀ sindɑ gɑɑbi nɑɑne kunɑ, ɑ̀ go kɔsu yom ŋmɑɑ.
Bɔrɔ di kɑ ɑ̀ go ŋmɑɑ, ɑ̀ mɑ si bɔrɔ kɑ ɑ̀ si ŋmɑɑ fɛntɛ. Bɔrɔ kɑ ɑ̀ si ŋmɑɑ mɑ, ɑ̀ mɑ si bɔrɔ kɑ ɑ̀ gɑ ŋmɑɑ ciiti, domi Ikpɛ nɑ ɑ̀ tɑ.
Ni nɑ mee, ni kɑ n gɑ gbeiize ŋmɑni ciiti? À cɛyom wɑlɑ ɑ̀ kɑmyom ɑ̀ Kpe sendi nɑ. À kɑɑ cɛ bo zɑmɑ Ikpɛ gundɑ dɑbɑri kɑ ɑ̀ dii kɑ cɛɑndi.
Bɔrɔ fɔ mo, hɑnu fɔ beeri ɑ̀ dɔ kɑ bisɑ hɑnu fɔ. Afɔ mɑ hɑnu yom kulu ɑ̀ sɛ ɑfɔ nɑ. Bɔrɔ kulu mɑ ngɑ ŋmɔne tɑbɑtɑndi ngɑ bine kunɑ.
Bɔrɔ kɑ ɑ̀ gɑ hɑnu fɑyɑnkɑ, Kpe sɑbu sɛ nɑ ɑ̀ go kɑ ɑ̀ fɑyɑnkɑ. Bɔrɔ kɑ ɑ̀ si hɑnu fɑyɑnkɑ, Kpe sɑbu sɛ no ɑ̀ si fɑyɑnkɑ. Bɔrɔ kɑ ɑ̀ go ŋmɑɑ, Kpe sɑbu sɛ no ɑ̀ go ŋmɑɑ zɑmɑ ɑ̀ go kɑ Ikpɛ sɑɑbu. Bɔrɔ kɑ ɑ̀ si ŋmɑɑ mo, Kpe sɑbu sɛ no ɑ̀ si ŋmɑɑ zɑmɑ ɑ̀ go kɑ Ikpɛ sɑɑbu.
I kunɑ bɔrɔ fɔ si kɑ ɑ̀ go hunɑ ngɑ bɔm sɛ. Bɔrɔ si kɑ ɑ̀ bu ngɑ bɔm sɛ.
De i go hunɑ, Kpe sɛ no i go hunɑ. De bine i bu no, Kpe sɛ no i bu. Ngɑ di sɛ, de i gɑ hunɑ no, de i go bu no, i yom yɑ Kpe ŋmɔne yom no.
À sɛ no, Mɛsiyɑ bu kɑ ye kɑ hunɑ domi ɑ̀ mɑ ci Kpe bukɔ yom bɔm ndɑ hundikoni yom bɔm.
Ammɑ ni, ifɔ sɛ n gɑ kɑ n nyɑize ciiti? Wɑlɑ ni, ifɔ sɛ n gɑ kɑ n nyɑize fɛntɛ? I kulu kɑɑ cɛ Mɛsiyɑ ciiti kɑrigɑ jine.
Ikpɛ Sendi hɑntumɑntɛ cii: A go hunɑ, Kpe cii yɑ di. Cɛnjɛ kulu kɑɑ sɔmbu ɑ jine. Dɛɛnɛ kulu mo gɑ Ikpɛ bɛɛrɑndi.
Yɑ di no, i kulu ɑfɔ fɔ, i gɑ i jinde deede Ikpɛ sɛ.
Ngɑ di sɛ, i mɑ si cɛrɛ ciiti kpɛɛnɛ, ɑmmɑ wɑ lɑɑkɑli ndɑ wɔne. Wɑ si tɛ hɛ kɑ ɑ̀ mɑ nɑm wom nyɑize mɑ dɛrɛ wɑlɑ ɑ̀ mɑ tɑɑli tɛ.
A bei, ɑ tɑbɑi mo Kpe Yesu kunɑ hɛ fɔ si kɑ ɑ̀ mɑnɑ ci hɑlɑli. Kɑlɑ de bɔrɔ fɔ kɑ ɑ̀ gɑ lɑsɑbu hɛ fɔ mɑnɑ hɑlɑli, ɑ̀ si ci hɑlɑli bɔrɔ di sɛ.
De n nyɑize bine sɑrɑ ndɑ n ŋmɑɑri, n si dirɑ noyɑ ndɑ zɑngɑ bɑɑkɑsine goono ndɑ. N mɑ si bɔrɔ fɔ zeeri ndɑ n ŋmɑɑri, bɔrɔ kɑ ɑ̀ sɛ Mɛsiyɑ bu.
Ngɑ di sɛ nɑ, wom mɑ si nɑm ǹ mɑ ihinno kɑ ɑ̀ goono wom gɑɑ sendi yɑmu.
Ikpɛ kpetɛrɛ wɔ ɑ̀ mɑnɑ ci ŋmɑɑ ndɑ hɑm ɑmmɑ cɛɑndiyom susu ndɑ lɑɑkɑli kɑne ndɑ fɑihã Biyɑ Hɑlɑɑlɑ kunɑ.
Bɔrɔ kɑ ɑ̀ gɑ tɑmtɛrɛ Mɛsiyɑ sɛ zɑngɑ yɑ, ɑkpɛ yɑ kɑɑni Ikpɛ sɛ kɑ sɑbɑ mo iburɑdɑm yom sɛ.
Yɑ di gɑɑ, i mɑ gɑnɑ hɛ yom kɑ ǹ go kpei lɑɑkɑli kɑne dɔ ndɑ hɛ yom kɑ ǹ nɑm i mɑ cɛrɛ nɑɑne cini.
I mɑ si Ikpɛ gbei zeeri ŋmɑɑri sɑbu sɛ. Dɑhiri hɛ kulu hɑlɑli. Ndɑ ɑ̀ kulu, ɑ̀ si boori bɔrɔ sɛ sɑɑ kɑ ɑ̀ go ŋmɑɑ, ɑ̀ mɑ ci kɑtiyom hɛ.
À boori n mɑ si hɑm ŋmɑɑ, n mɑ si dufɛ hɑm, n mɑ si hɛ fɔ kulu tɛ kɑ ɑ̀ mɑ nɑm n nyɑize mɑ kɑti wɑlɑ ɑ̀ mɑ dɛrɛ wɑlɑ ɑ̀ mɑ zɑm gɑɑbi.
N gundɑ nɑɑne bɑ? Ni, hɛ kɑ n gɑ tɑbɑi n mɑ ɑ̀ jisi n bɔm sɛ Ikpɛ jine. Binekɑɑnekpɛ no wɔ kɑ ɑ̀ si ngɑ bɔm ciiti hɛ kɑ ɑ̀ go tɑbɑtɑndi kunɑ.
Ammɑ bɔrɔ kɑ ɑ̀ gɑ ŋmɑɑ ndɑ siikɑ, ɑ̀ goono ciiti kɑ zeeri kunɑ domi ɑ̀ si tɛ ndɑ nɑɑne. Hɛ kulu bine kɑ bɔrɔ si kɑ ɑ̀ tɛ ndɑ nɑɑne, dulum no.
I yom kɑ i gundɑ gɑɑbi nɑɑne kunɑ, i mɑ mɔngɔntɛ yom mɔngɔnɛ jɛrɛ. I mɑ si tɛ hɛ kɑ ɑ̀ kɑɑni i hinne sɛ.
I kulu ɑfɔ fɔ mɑ ceeci kɑ kɑɑni i gɔrɔkɑsine sɛ ihinno dɔ nɑɑne ciniyom sɛ.
Mɛsiyɑ mɑ, ɑ̀ mɑnɑ ceeci kɑ kɑɑni ngɑ bɔm sɛ, kɑlɑ hɛ kɑ Ikpɛ Sendi hɑntumɑntɛ cii: Beerem kɑ ǹ go kɑ n woo, ǹ woobi yom kɑm ɑ bɔm.
Hɛ kulu kɑ ǹ hɑntum zɑ dɑm jinɑ, ǹ nɑ ǹ hɑntum nɑ i cɛbɛ sɛ zɑmɑ i mɑ du bɛɛjɛ suuru gɑɑ ndɑ yɑmɑrɑndiyom gɑɑ kɑ i du Ikpɛ Sendɑ kunɑ.
Ikpɛ Suurukpɛ, Yɑmɑrɑndikɔ mo no, ɑ̀ mo wom no lɑɑkɑli fɔlɔnku wom cɛrɛ ndɑ cɛrɛ gɑme Mɛsiyɑ Yesu gɑɑ.
Ndɑ bine fɔ ndɑ mee fɔ wom mɑ Ikpɛ bɛɛrɑndi, i Kpe Yesu Mɛsiyɑ Bɑɑbɑ.
Ngɑ di sɛ, wɑ cɛrɛ tɑ zɑngɑ Mɛsiyɑ mɑ nɑ i tɑ Ikpɛ deizɑ sɛ.
A go wɔne cii Yesu Mɛsiyɑ yɑ tɛ Yuifu yom gbeiize Ikpɛ cimi sɛ, ɑ̀ mɑ ɑlikɑwɑli kɑ Ikpɛ tɛ cɛɛ yom sɛ tɑbɑtɑndi.
Dimi cindei mɑ mɑ du kɑ Ikpɛ bɛɛrɑndi ɑ̀ suuji sɑbu sɛ. Zɑngɑ Ikpɛ Sendi hɑntumɑntɛ cii: À sɛ no, ɑ gɑ n bɛɛrɑndi dimi cindei gɑme kɑ n mɑɑ deizɑkpɛ sifɑ.
À cii kpɛɛnɛ: Wom mɑ dimi cindei, wɑ fɑihã ndɑ ɑ̀ jɑmɑ.
A ye kɑ cii: Wɑ Ikpɛ sifɑ, wom kulu dimi cindei. Wɑ ɑ̀ sifɑ, wom jɑmɑ kulu.
Esɑyi mo cii: Yɑsɑi kɑɑji bɔgu kɑ hunu tɛrɛ. À kɑɑ tunu kɑ dimi cindei mei. Dimi cindei gɑ ngei bɛɛjɛ dɛcɛ ɑ̀ bɔm.
Ikpɛ Bɛɛjɛkpɛ, ɑ̀ mɑ wom tɔnɑndi ndɑ binekɑɑne kulu ndɑ lɑɑkɑli kɑni nɑɑne kunɑ, wom mɑ du kɑ bɑ bɛɛjɛ kunɑ ndɑ Biyɑ Hɑlɑɑlɑ dɑbɑri.
A nyɑizei, ɑ tɑbɑtɑndi wom gɑɑ, wom mɑ wom tɔ ndɑ bɔrɔhinnotɛrɛ. Wom tɔ ndɑ beire kulu. Wom hini mo kɑ cɛrɛ nɑ himmɑ.
Ammɑ nyɑizei, ndɑ yɑrutɛrɛ no ɑ hɑntum wom sɛ, kɑ wom hɔngɑndi gomini wɔne sɑbu sɛ kɑ Ikpɛ nɑ gomini wɔ nɑ ɑ sɛ.
À nɑ gominɑ no ɑ sɛ yɑ tɛ Mɛsiyɑ Yesu gbeiteeri dimi cindei sɛ. A go kɑ Ikpɛ Bɑɑru Hinnɑ wɑɑzu tɛ domi dimi cindei mɑ bɑrɑ zɑngɑ sɑrɑɑ kɑ ɑ̀ kɑɑni Ikpɛ sɛ, sɑrɑɑ kɑ Biyɑ Hɑlɑɑlɑ nɑ ɑ̀ hɑlɑɑlɑndi.
Yɑ di gɑɑ, ɑ̀ tɔ yɑ fɑihã Mɛsiyɑ Yesu kunɑ kɑ simbɑ ndɑ Ikpɛ hɛ yom.
A si tu kɑ hɛ fɔ kulu cii de ɑ̀ mɑnɑ ci Mɛsiyɑ yɑ nɑ ɑ̀ tɛ ndɑ hɛɛ ɑ sendi dɔ ndɑ ɑ gbei dɔ hɑli dimi cindei mɑ Ikpɛ gɑnɑ.
À nɑ ɑ̀ tɛ ɑ dɔ mɑ ndɑ ɑlɑmu yom ndɑ mɑmɑci yom Ikpɛ Biyɑ dɑbɑri gɑɑ. Zɑngɑ yɑ Yerusɑlɛm ndɑ ɑ̀ hundɑntɛ kulu kɑlɑ kɑ kpei Ileyɑ lɑɑbu, ɑ nɑ Mɛsiyɑ Bɑɑru Hinno wɑɑzu tɛ.
A nɑ niyɑ hɔ yɑ Bɑɑru Hinno wɑɑzu nungu kɑ ǹ mɑnɑ Mɛsiyɑ wɑɑzu tɛ jinɑ, domi yɑ si cini fuu kpɛsɛ ŋmɑni bɔm.
Zɑngɑ Ikpɛ Sendi hɑntumɑntɛ cii: Beerem kɑ ǹ sɛ ǹ mɑnɑ ɑ bɑɑru cii, ǹ kɑɑ di. Beerem mɑ kɑ ǹ mɑnɑ mɑɑ bɑ ce fɔ, ǹ kɑɑ fɑhɑm.
Hɛ kɑ ɑ̀ nɑ ɑ gɑnji wom dɔ kɑɑyom noyɑ.
Ammɑ mɑɑsɑ lɑɑbu wɔne yom kunɑ sɑbɑbu fɔ si kpɛɛnɛ kɑ ɑ̀ gɑ ɑ jɛ. Zɑ jiiri boobo no ɑ gundɑ wom dɔ kɑɑyom niyɑ kɑlɑ kɑlɑ.
Sɑɑ kɑ ɑ kɑɑ kpei Esipɑni lɑɑbu, ɑ gɑnɑ wom dɔ kɑ fɑihã ndɑ wom. Ngɑ di bɑndɑ ɑ bɑɑ wom mɑ ɑ kɑmbɑzɑ ndɑ nodi kpeiyom.
Ammɑ mɑɑsɑ ɑ go kpei Yerusɑlɛm kɑ tɑmtɛrɛ hɑlɑɑlɑntɛ yom sɛ.
Mɑsidoni ndɑ Akɑyɑ gɑnɑkɔ yom gɑ bɑɑ kɑlɑ kɑlɑ ngei mɑ gɑɑkɑsine tɛ tɑlikɑ yom sɛ kɑ ǹ goono Yerusɑlɛm hɑlɑɑlɑntɛ yom kunɑ.
Ngɑ di yɑ kɑɑni ǹ sɛ. Ǹ ci mo Yuifu yom gɑrɔkoni yom. De dimi cindei du ngei bɑ Yuifu yom ŋmɔne Ikpɛ bɑrikɑ kunɑ, ɑ̀ tilɑsi dimi cindei mo gɑɑ ǹ mɑ Yuifu yom gɑɑkɑsine ndɑ hɑndunyɑ hɛ yom.
Sɑɑ kɑ ɑ murɑdu ngɑ di beeni kɑ gomini wɔ no ǹ sɛ, ɑ kɑɑ gɑnɑ wom dɔ kɑ kpei Esipɑni lɑɑbu.
A bine bei sɑɑ kɑ ɑ kɑɑ wom dɔ ɑ kɑɑ ndɑ Mɛsiyɑ Bɑɑru Hinnɑ bɑrikɑ tɔnɑntɛ.
Ammɑ nyɑizei, ɑ gɑ wom ŋmɑɑrɛ i Kpe Yesu Mɛsiyɑ gɑndɑ ndɑ Biyɑ Hɑlɑɑlɑ bɑɑkɑsine gɑndɑ, wom mɑ tɑngɑm ɑ bɑndɑ wom ŋmɔne ɑduwɑ yom kunɑ ɑ sɛ kɑ wom go tɛ Ikpɛ gɑɑ.
Wom mɑ ŋmɑɑrɛ Ikpɛ mɑ ɑ kɑɑ Yude lɑɑbu zɑm kɑ nɑɑne ize yom kɑmbɛ. Gɑɑkɑsine mɑ kɑ ɑ kpeindɑ Yerusɑlɛm hɑlɑɑlɑntɛ yom sɛ mɑ kɑɑni ǹ sɛ.
Wom mɑ ŋmɑɑrɛ mo yɑ kɑɑ wom dɔ ndɑ fɑihã ndɑ Ikpɛ binebɑɑ yɑ hulɑnzom mefɔ ndɑ wom.
Ikpɛ kɑ ɑ̀ gɑ kɑɑndɑ lɑɑkɑli kɑne, ɑ̀ mɑ gɔrɔ wom kulu bɑndɑ. Ami.
A go kɑ i weimɑ Fibi sifɑ wom dɔ, ngɑ kɑ ɑ̀ ci Mɛsiyɑ mɑrgɑ kɑ ɑ̀ goono Sɑnkɑriɑ kpɑɑrɑ gbeiteeri.
Wom mɑ ɑ̀ kube Kpe kunɑ zɑngɑ ɑ̀ himɑ ndɑ hɑlɑɑlɑntɛ yom. Wom mɑ ɑ̀ gɑɑ ɑsiiri kulu kɑ ɑ̀ kunɑ ɑ̀ gundɑ wom murɑdu zɑmɑ ɑ̀ nɑ jɑmɑ gɑɑ. Hɛɛ mo ɑ̀ nɑ ɑ gɑɑ.
Wom mɑ Pirisilɑ ndɑ Akilɑ fɔɔ, ɑ bɔrɔ hinkɑntɛ yom Yesu Mɛsiyɑ gbei kunɑ,
Ǹ nɑ ngei jinde yom no ɑ hundi sɑbu sɛ. À mɑnɑ ci ɑ hinne yɑ go kɑ ǹ sɑɑbu ɑmmɑ ndɑ dimi cindei Mɛsiyɑ mɑrgɑ yom kulu mo.
Mɛsiyɑ mɑrgɑ mo kɑ ɑ̀ cini meigu ǹ hundi kunɑ, wom mɑ ɑ̀ fɔɔ. Wom mɑ ɑ binebɑɑkɔ Epenetu fɔɔ, bɔrɔ kɑ ɑ̀ ci Mɛsiyɑ gɑnɑkɔ sintine Akɑyɑ lɑɑbu.
Wɑ Mɑriɑmɑ fɔɔ kɑ ɑ̀ nɑ gbei tɛ gumo gumo i sɛ.
Wom mɑ Andɑlonikɑ ndɑ Yuniɑ fɔɔ, ɑ dimi yom, kɑ ǹ ci ɑ bɔrɔ hinkɑntɛ yom kɑsu kunɑ. Diyɑ yom kunɑ mo ǹ mɑɑ yɑ hunu. Ǹ nɑ ɑ jinɑ mo Mɛsiyɑ kunɑ.
Wom mɑ Ampiɑtu fɔɔ, ɑ binebɑɑkɔ Kpe kunɑ.
Wom mɑ Yulubɑ fɔɔ, i bɔrɔ hinkɑntɛ Mɛsiyɑ gbei kunɑ ndɑ ɑ binebɑɑkɔ Sitɑci.
Apɛlɛ kɑ ǹ nɑ ɑ tɑbɑtɑndi Mɛsiyɑ kunɑ, wom mɑ ɑ̀ fɔɔ. Wɑ Alitɑbule fuu mɑriyɑ yom fɔɔ.
Wom mɑ ɑ dimi Hirodiu fɔɔ. Wom mɑ Nɑsisu fuu mɑriyei kɑ ǹ goono Kpe kunɑ fɔɔ.
Wom mɑ Tifɑnu ndɑ Tifɑso fɔɔ, kɑ ǹ go gbei tɛ Kpe sɛ. Wɑ ɑ binebɑɑkɔ Pɛlisu fɔɔ, ngɑ kɑ ɑ̀ nɑ gbei tɛ kɑlɑ kɑlɑ Kpe sɛ.
Lufu, Kpe kunɑ suubɑntɑ, wom mɑ ɑ̀ fɔɔ, ndɑ ɑ̀ nyɑ kɑ ɑ̀ ci ɑ nyɑ mo.
Wom mɑ Asincitu fɔɔ ndɑ Felego ndɑ Hɛmɑsi ndɑ Pɑtobɑ ndɑ Hɛmɛ ndɑ nyɑizei kɑ ǹ goono ǹ dɔ.
Wom mɑ Filegu ndɑ Yuli fɔɔ ndɑ Neliyu ndɑ ɑ̀ weimɑ ndɑ Olɛmpu ndɑ hɑlɑɑlɑntei kulu kɑ ǹ goono ǹ dɔ.
Wɑ cɛrɛ fɔɔ ndɑ jɛrɛbɛ sumsumyom hinno bɑɑkɑsine kunɑ. Mɛsiyɑ mɑrgɑ kulu go wom fɔɔ.
Nyɑizei, ɑ gɑ wom ŋmɑɑrɛ wom mo lɑɑkɑli ndɑ beerem kɑ ǹ gɑ kɑɑndɑ feefee ndɑ dɛrɛyom kɑ ǹ mɑnɑ sɑbɑ ndɑ cooɑndiyom kɑ wom du. Wom mɑ moorei mo.
Ngei wɔ, ǹ si tɑmtɛrɛ i Kpe Mɛsiyɑ sɛ kɑlɑ ngei bumbum gunde sɛ. Mee kɑɑne ndɑ sendi bɑɑnɔ bɑɑnɔ no ǹ go gɑnɑkɔ bɑɑnɔ yom zɑmbɑ ndɑ.
Beerem kulu sã mɑɑ wom gɑnɑyom bɑɑru. Ngɑ di sɛ, ɑ go fɑihã wom sɑbu sɛ ɑmmɑ ɑ go bɑɑ wom mɑ tɛ lɑɑkɑlɑntɛ yom kɑ simbɑ ndɑ ihinno, hinnɑntɛ yom mo kɑ simbɑ ndɑ ilɑlɔ.
Ikpɛ kɑ ɑ̀ gɑ lɑɑkɑli kɑne no ɑ̀ kɑɑ Setɑm tɛrɛsɛ wom cee yom cire, ɑ̀ si jɛ. I Kpe Yesu Mɛsiyɑ gomini mo gɔrɔ wom bɑndɑ. Ami.
Timote, ɑ bɔrɔ hinkɑntɛ gbei kunɑ, ɑ̀ go wom fɔɔ ndɑ ɑ dimi yom Lusiɑ ndɑ Yɑso ndɑ Sosipɑto.
A fuukpɛ Gɑyu, wɔ kɑ ɑ̀ hundi kunɑ Mɛsiyɑ mɑrgɑ cini tɛ, ɑ̀ go wom fɔɔ. Alɑsitu kɑ ɑ̀ ci wɑngɑrɑ nooru jisikɔ ndɑ i nyɑize Kɑlitu, ǹ go wom fɔɔ. [
I Kpe Yesu Mɛsiyɑ gomini mo gɔrɔ wom kulu bɑndɑ. Ami.]
Deizɑ mɑ ci Ikpɛ ŋmɔne. Ngɑ yɑ gundɑ dɑbɑri kɑ wom sinji ɑ̀ mɑ boori nɑɑne kunɑ Bɑɑru Hinnɑ kɑ ɑ fɛɛ bɔm ndɑ Yesu Mɛsiyɑ wɑɑzu bɔm. Ngɑ di tɛ nɑ Ikpɛ duje kɑɑyomtɛrɛ bɔm, duje kɑ ɑ̀ goono tugɑntɛ zɑ zɑmɑni yom sintiyom.
Ammɑ mɑɑsɑ duje di hunu tɛrɛ ɑndebei hɑntum yom dɔ hɑli hɑndunyɑ dimi kulu mɑ ɑ̀ bei ndɑ zɑngɑ Ikpɛ kɑ ɑ̀ sindɑ beeniyom meire goono ndɑ, hɑli ǹ mɑ nɑɑne gɑnɑ.
Ikpɛ ngɑ fɔ kɑ ɑ̀ ci hɑikusu, deizɑ mɑ ci ɑ̀ ŋmɔne jiiri dubu ndɑ dubu yom, Yesu Mɛsiyɑ dɔ. Ami.
Hɛɛ Pɔlu, Ikpɛ nɑ ɑ cɛɛ ngɑ binebɑɑ bɔm yɑ tɛ Mɛsiyɑ Yesu diyɑ. I nyɑize Sotɛnisu goono ndɑ hɛɛ.
I go kɑ Ikpɛ mɑrgɑ kɑ ɑ̀ goono Kɔlɛnte wɑngɑrɑ fɔɔ. Ikpɛ nɑ wom hɑlɑɑlɑndi Mɛsiyɑ Yesu kunɑ kɑ wom cɛɛ hɑlɑɑlɑntɛ yom. I go wom fɔɔ ndɑ beerem mo kɑ ǹ go kɑ i Kpe Yesu Mɛsiyɑ mɑɑ cɛɛ nungu kulu, ngɑ yɑ ci ngei Kpe ndɑ i ŋmɔne.
Gomini ndɑ lɑɑkɑli kɑne mo goono wom bɑndɑ kɑ ǹ hunu i Bɑɑbɑ Ikpɛ ndɑ Kpe Yesu Mɛsiyɑ dɔ.
A go kɑ ɑ ŋmɔne Ikpɛ sɑɑbu wom sɛ sɑɑ kulu Ikpɛ gomini sɑbu sɛ, gomini kɑ ɑ̀ nɑ wom no Mɛsiyɑ Yesu kunɑ.
A go kɑ ɑ̀ sɑɑbu ndɑ kɑ Mɛsiyɑ kunɑ Ikpɛ nɑ wom no bɑrikɑ hɛ kulu kunɑ sendi kulu dɔ ndɑ beire kulu dɔ.
Ikpɛ nɑ Mɛsiyɑ sɛdɑ tɑbɑtɑndi mo wom kunɑ.
À nɑ ɑ̀ tɑbɑtɑndi hɑli wom mɑ si zɑm noyom bɑ ɑfɔ zɑ kɑ wom go kɑ i Kpe Yesu Mɛsiyɑ kɑɑyomtɛrɛ bɑtu.
Ngɑ yɑ kɑɑ wom tɑbɑtɑndi kɑlɑ mee wom mɑ goono tɑɑli si i Kpe Yesu Mɛsiyɑ hɑnu hine.
Ikpɛ yɑ nɑɑnekpɛ no, ngɑ kɑ ɑ̀ nɑ wom cɛɛ wom mɑ meigu ndɑ bine fɔ ndɑ ngɑ Ize, i Kpe Yesu Mɛsiyɑ.
Nyɑizei, ɑ go wom no himmɑ i Kpe Yesu Mɛsiyɑ mɑɑ gɑɑ, wom sendi mɑ ci ɑfɔ. Feefee mɑ si goono wom gɑme. Wom mɑ ci ɑfɔ lɑɑkɑli fɔlɔnku kunɑ ndɑ diyom fɔlɔnku.
A nyɑizei, Kolowe fuu bɔrɔ yom nɑ ɑ no wom bɑɑru. Ǹ cii feefee goono wom gɑme.
Ammɑ ɑ go wɔne cii, wom kulu ɑfɔ fɔ hɛ kɑ wom go cii neyɑ: Hɛɛ wɔ Pɔlu bɑndɑ no ɑ goono. Hɛɛ wɔ Apolo bɑndɑ no ɑ goono. Hɛɛ wɔ Sefɑ bɑndɑ no ɑ goono. Hɛɛ wɔ Mɛsiyɑ bɑndɑ no ɑ goono.
Ǹ nɑ Mɛsiyɑ feefee bɑ? Ǹ nɑ Pɔlu kɑnji wom sɛ bɑ? Wɑlɑ ndɑ Pɔlu mɑɑ no ǹ nɑ wom mirɑndi?
A go kɑ Ikpɛ sɑɑbu ndɑ kɑ yɑ nɑ wom bɑ ɑfɔ mirɑndi, de ɑ̀ mɑnɑ ci Kilipu ndɑ Gɑyu.
A mɑnɑ ngɑ di tɛ zɑmɑ bɔrɔ fɔ kulu mɑ si cii ɑ nɑ mirɑndiyom tɛ ndɑ ɑ mɑɑ.
A nɑ Tifɑnu fuu beerem mo mirɑndi. Beerem nge yom di bɑ si, ɑ si bei de ɑ nɑ bɔrɔ fɔ mirɑndi kpɛɛnɛ.
Mɛsiyɑ mɑnɑ ɑ dɔntɔm yɑ kɑɑ mirɑndi ɑmmɑ yɑ kɑɑ wɑɑzu Bɑɑru Hinno bɔm. A mɑnɑ wɑɑzu ndɑ hɑndunyɑ hɑikusutɛrɛ sendi zɑmɑ Mɛsiyɑ buyom bundu gɑɑrɑntɛ gɑɑ ɑ̀ mɑ si tɛ kɔnu.
Bundu gɑɑrɑntɛ sendi wɔ sɑmutɛrɛ sendi nɑ ngei wɔ dɔ, nge yom kɑ ǹ go hɑlɑci. Ammɑ i yom kɑ i go du fɑɑbɑ, i dɔ Ikpɛ dɑbɑri no.
Ikpɛ Sendi hɑntumɑntɛ cii: Hɑndunyɑ hɑikusu yom, ɑ gɑ ǹ hɑikusutɛrɛ zeeri. Hɑndunyɑ fɑhɑmkpɛ yom mo, ɑ gɑ ǹ gɑnɑndi.
Mɑni hɑikusu? Mɑni cooɑndikɔ? Mɑni zɑmɑni wɔ kɑkɔkpɛ? Ikpɛ nɑ hɑndunyɑ wɔ hɑikusutɛrɛ tɛ sɑmutɛrɛ. À nɑ ci cimi no bɑ?
Zɑ kɑ Ikpɛ hɑikusutɛrɛ kunɑ hɑndunyɑ mɑnɑ Ikpɛ bei ɑ̀ ŋmɔne hɑikusutɛrɛ dɔ. À kɑɑni Ikpɛ sɛ mɑ ɑ̀ mɑ nɑɑnekɔ yom fɑɑbɑ sɑmutɛrɛ wɑɑzu gɑɑ.
Yuifu yom wɔ ɑlɑmu yom no ǹ go ŋmɑɑrɛ. Gɑrɛku yom mo go hɑndunyɑ hɑikusutɛrɛ ceeci.
Ammɑ i yom, Mɛsiyɑ kɑ ǹ kɑnji ɑ̀ bɑɑru no i go fɛɛ. I bɑɑru fɛɛyom wɔ yɑ tɛ Yuifu yom sɛ dɛrɛyom hɛ. À tɛ dimi cindei mo sɛ sɑmutɛrɛ.
Beerem kɑ Ikpɛ nɑ ǹ cɛɛ, zɑ Yuifu yom hɑli Gɑrɛku yom, ngei wɔ dɔ Mɛsiyɑ yɑ Ikpɛ dɑbɑri no. Ngɑ yɑ Ikpɛ hɑikusutɛrɛ mo no.
Ikpɛ sɑmutɛrɛ bisɑ iburɑdɑm yom hɑikusutɛrɛ. Ikpɛ hinɑbunutɛrɛ, ɑ̀ bisɑ iburɑdɑm yom gɑɑbi.
A nyɑizei, wɑ lɑsɑbu ndɑ zɑngɑ wom goono sɑɑ kɑ Ikpɛ nɑ wom cɛɛ. Wom kunɑ bɔrɔ boobo mɑnɑ ci hɑikusu zɑngɑ iburɑdɑm yom go lɑsɑbu. Wom kunɑ iboobo mɑnɑ ci dɑbɑrikpɛ. Wom kunɑ bɔrɔ boobo mɑnɑ ci bɛɛrɛkpɛ.
Ammɑ Ikpɛ nɑ hɑndunyɑ sɑmutɛrɛ hɛ yom suubɑ hɑli ɑ̀ mɑ hɑndunyɑ hɑikusu yom hɑwɑndi. À nɑ hɑndunyɑ hinɑbunu yom mo suubɑ kɑ gɑɑbikoni yom hɑwɑndi.
Ikpɛ nɑ hɑndunyɑ hɛ kɔnu yom ndɑ hɛ yom kɑ hɑndunyɑ dondei suubɑ. Oò, ɑ̀ nɑ hɛ yom kɑ ǹ mɑnɑ ci suubɑ kɑ hɛ yom kɑ ǹ ci tɛ kɔnu.
Ikpɛ nɑ ɑ̀ tɛ nɑ zɑmɑ bɔrɔ kulu mɑ si fɑɑre ngɑ jine.
Ikpɛ nɑ wom dɑm Mɛsiyɑ Yesu kunɑ. Ikpɛ nɑ Mɛsiyɑ tɛ i sɛ hɑikusutɛrɛ kɑ ɑ̀ hunu ɑ̀ dɔ. Wɑtom ngɑ yɑ ci i cɛyom susu. Ngɑ yɑ ci i hɑlɑɑlɑndiyom. Ngɑ yɑ ci i fɑnsɑyom.
À nɑ ngɑ di tɛ no zɑmɑ Ikpɛ Sendɑ mɑ tɔ kɑ ɑ̀ cii: Bɔrɔ kɑ ɑ̀ gɑ fɑɑre, ɑ̀ mɑ ɑ̀ tɛ Kpe kunɑ.
Hɛɛ bumbum nyɑizei, sɑɑ kɑ ɑ kɑɑ wom dɔ kɑ Ikpɛ sɛdɑ wɑɑzu wom sɛ, yɑ nɑ kɑɑ ndɑ sendi ŋmɑni yom wɑlɑ ndɑ hɑikusutɛrɛ.
Yɑ nɑ guuri zɑɑ kɑ bei hɛ kɑ ɑ̀ goono wom gɑme de ɑ̀ mɑnɑ ci Yesu Mɛsiyɑ, ngɑ kɑ ǹ nɑ ɑ̀ kɑnji.
Hinɑbunutɛrɛ kunɑ nɑ ɑ gɔrɔ wom dɔ ndɑ hɑmburu ndɑ gɑsiyom beeri.
A mee sendi ndɑ ɑ wɑɑzu mɑnɑ tɛ ndɑ hɑndunyɑ hɑikusutɛrɛ sendi kɑ bɔrɔ bɛrɛ. Ammɑ Ikpɛ Biyɑ cɛbɛ yom ndɑ ɑ̀ dɑbɑri gɑɑ no ɑ sendi kɑ wɑɑzu.
A nɑ ɑ̀ tɛ zɑngɑ yɑ zɑmɑ wom nɑɑne mɑ si gɔrɔ hɑndunyɑ hɑikusutɛrɛ bɔm ɑmmɑ ɑ̀ mɑ gɔrɔ Ikpɛ dɑbɑri bɔm.
Beerem kɑ ǹ kube ǹ gɑme no i go hɑikusutɛrɛ sendi tɛ. I si tɛ zɑmɑni wɔ hɑikusutɛrɛ bɔm wɑlɑ zɑmɑni wɔ kpe yom ŋmɔne bɔm kɑ ǹ bɑ bisɑ.
Ammɑ Ikpɛ hɑikusutɛrɛ kɑ ɑ̀ dom goono tugɑntɛ, ɑ̀ duje sendi no i go tɛ. Ikpɛ nɑ hɑikusutɛrɛ wɔ jisi i deizɑ sɛ zɑ zɑmɑni yom mɑnɑ tɛ.
Hɑikusutɛrɛ ngɑ di zɑmɑni wɔ kpe yom bɑ ɑfɔ mɑnɑ ɑ̀ bei, zɑmɑ de ǹ nɑ ɑ̀ bei dom, ǹ si Kpe Deizɑkpɛ kɑnji.
Ammɑ Ikpɛ Sendi hɑntumɑntɛ cii: Hɛ yom kɑ mɑɑ mɑnɑ di, ndɑ hɛ yom kɑ hɑngɑ yom mɑnɑ mɑɑ ǹ mɑnɑ hurɑ bɔrɔ bine kunɑ mo. Hɛ nge yom di no Ikpɛ sɔlu beerem kɑ ǹ go bɑɑ rɑ sɛ.
Ammɑ Ikpɛ nɑ ǹ kɑɑtɛrɛ i sɛ Biyɑ Hɑlɑɑlɑ dɔ. Biyɑ Hɑlɑɑlɑ go hɛ kulu yɑɑse gunɑ, bɑ ndɑ Ikpɛ duje yom.
Mee yɑ bei hɛ kɑ bɔrɔ fɔ gɑ lɑsɑbu de ɑ̀ mɑnɑ ci bɔrɔ bumbum biyɑ kɑ ɑ̀ goono ɑkpɛ kunɑ? Yɑ nɑ bɔrɔ si Ikpɛ lɑsɑbu yom bei de ɑ̀ mɑnɑ ci Ikpɛ bumbum Biyɑ.
Ammɑ i yom, i mɑnɑ du hɑndunyɑ biyɑ. I du Biyɑ kɑ ɑ̀ hunu Ikpɛ dɔ zɑmɑ i mɑ bei hɛ yom kɑ Ikpɛ nɑ i no ngɑ gomini kunɑ.
Nge yom di sendi mo no i go tɛ. I si sendi ndɑ hɑndunyɑ hɑikusutɛrɛ kɑ iburɑdɑm yom nɑ i cɛbɛ. Ammɑ i go sendi ndɑ sendi yom kɑ Biyɑ Hɑlɑɑlɑ nɑ i cɛbɛ. I go Biyɑ Hɑlɑɑlɑ hɛ yom feeri ndɑ Biyɑ Hɑlɑɑlɑ sendi yom.
Hɑndunyɑ bɔrɔ bine si Ikpɛ Biyɑ hɛ yom tɑ zɑmɑ ngɑ wɔ dɔ sɑmutɛrɛ hɛ yom no. À si hini kɑ ǹ bei mo zɑmɑ Biyɑ Hɑlɑɑlɑ gɑ ǹ fɑyɑnkɑ.
Ammɑ bɔrɔ kɑ ɑ̀ gundɑ Ikpɛ Biyɑ, ɑ̀ go hɛ kulu fɑyɑnkɑ. Bɔrɔ kulu mɑ si ɑ̀ yɑɑse gunɑ.
Ikpɛ Sendi hɑntumɑntɛ cii: Mee yɑ nɑ Kpe lɑsɑbu bei kɑ ɑ̀ mɑ Kpe cɛbɛ? Ammɑ i yom, i gundɑ Mɛsiyɑ lɑsɑbu.
Hɛɛ wɔ nyɑizei, yɑ nɑ hini kɑ sendi wom sɛ zɑngɑ beerem sɛ kɑ ǹ gɑ Ikpɛ Biyɑ gɑnɑ. Ammɑ ɑ sendi wom sɛ zɑngɑ beerem kɑ ǹ go hɑndunyɑ hɑɑli gɑnɑ, zɑngɑ Mɛsiyɑ kunɑ nɑɑnekɔ cɛnɑ yom sɛ.
A nɑ wom no woo kɑ hɑm, ɑ̀ mɑnɑ ci ŋmɑɑri sɛndɔ, zɑmɑ wom si hini ŋmɑɑri sɛndɔ. Bɑ mɑɑsɑ mɑ wom si hinɑ̀.
Wom yɑ hɑndunyɑ hɑɑli gɑnɑkɔ yom no kpɛɛnɛ. Cɛnsɛ ndɑ kɑkɔ ndɑ feefee goono wom gɑme. Yɑ di gɑɑ wom yɑ hɑndunyɑ hɑɑli gɑnɑkɔ yom no. Wom go dirɑ zɑngɑ iburɑdɑm yom hɑɑli goono ndɑ. À nɑ ci cimi no bɑ?
Wom kunɑ bɔrɔ fɔ go cii: Hɛɛ wɔ Pɔlu bɑndɑ no ɑ goono. Afɔ mo cii: Hɛɛ wɔ Apolo bɑndɑ no ɑ goono. Yɑ di gɑɑ ɑ̀ nɑ ci wom tɛ iburɑdɑm hɑɑli gɑnɑkɔ yom bɑ?
Hɛɛ Pɔlu yɑ ci mee? Apolo yɑ ci mee? Gbeiteeri yom no kɑ ǹ dɔ wom nɑɑne kɑ simbɑ ndɑ gbei kɑ Kpe nɑ i ŋmɔne ɑfɔ kulu no.
Hɛɛ wɔ, ɑ tilɑm no. Apolo hɑngɑndi. Ammɑ Ikpɛ mo nɑ ɑ̀ nɑm ɑ̀ mɑ beeri.
Zɑngɑ yɑ, tilɑmkɔ mɑnɑ ci hɛ fɔ. Yɑ no hɑngɑndikɔ mɑ, kɑlɑ Ikpɛ cɛ kɑ ɑ̀ go nɑm ɑ̀ mɑ beeri.
Bɔrɔ kɑ ɑ̀ go tilɑm ndɑ bɔrɔ kɑ ɑ̀ go hɑngɑndi, ǹ kulu ɑfɔ no. Ammɑ ɑfɔ kulu kɑɑ du ngɑ tukunsi ngɑ gbei bɔm.
I yom yɑ Ikpɛ bɔrɔ hinkɑntɛ yom no. Wom mo Ikpɛ fɑri ndɑ Ikpɛ cinɑri nɑ.
Zɑngɑ Ikpɛ gomini goono ndɑ kɑ ɑ̀ nɑ ɑ no, zɑngɑ cinikɔ hɑikusu kɑ ɑ̀ gundɑ lɑɑkɑli, ɑ nɑ fuu kpɛsɛ furu. Bɔrɔ fɔ mo go cini ɑ̀ bɔm. Ammɑ bɔrɔ kulu mɑ lɑɑkɑli ndɑ zɑngɑ ngɑ gɑ cini ɑ̀ bɔm.
Bɔrɔ fɔ kulu si hini kɑ fuu kpɛsɛ ŋmɑni fɔ furu kɑ ɑ̀ ŋmɑnɑ wɔ kɑ ɑ furu kɔ. Ngɑ yɑ ci Yesu Mɛsiyɑ.
Bɔrɔ kulu gɑ cini fuu kpɛsɛ wɔ bɔm. À go cini ndɑ wurɑ ndɑ ɑnzɛrɛfu ndɑ tondi dukusɑntɛ wɑlɑ ndɑ bundu ndɑ subu kɔgɔ ndɑ sumbɛ.
Ikpɛ kɑɑ bɔrɔ fɔ fɔ kulu gbei kɑɑtɛrɛ. Hɑnu di yɑ nɑm ǹ mɑ ɑ̀ bei, zɑmɑ nini kunɑ no ǹ gɑ ɑ̀ kɑɑtɛrɛ. Hɛ kɑ ɑ̀ ci bɔrɔ fɔ kulu gbei, nini yɑ gɑ ɑ̀ neesi gbei kɑ ɑ̀ dimi nɑ.
De gbei kɑ bɔrɔ kɑɑ cini ɑ̀ bɔm cindi, ɑkpɛ wɔ kɑɑ du tukunsi.
De bɔrɔ fɔ gbei tɔnu mo, ɑkpɛ tukunsi kɑɑ dɛrɛ. Ammɑ ngɑ bumbum Ikpɛ gɑ ɑ̀ fɑɑbɑ nini kunɑ pimpɑm.
Wom yɑ Ikpɛ gɔrɛ dɔ no. Ikpɛ Biyɑ mo goono wom kunɑ ndɑ gɔrɛ. Wom go yɑ di bei bɑ?
De bɔrɔ fɔ nɑ Ikpɛ gɔrɛ dɔ sɑrɑ, Ikpɛ gɑ ɑkpɛ zeeri zɑmɑ Ikpɛ gɔrɛ dɔ yɑ hɑlɑɑlɑ no. Wom bine yɑ ci ɑ̀ gɔrɛ dɔ.
Bɔrɔ fɔ kulu mɑ si ngɑ bɔm fɑfɑgu. De wom kunɑ ɑfɔ go kɑ ngɑ bɔm tɑmmɑ zɑmɑni wɔ hɑikusu, ɑ̀ mɑ bɛrɛ kɑ ci sɑmu ɑ̀ mɑ du kɑ ci hɑikusu.
Hɑndunyɑ hɑikusutɛrɛ wɔ sɑmutɛrɛ no Ikpɛ jine. Ikpɛ Sendi hɑntumɑntɛ cii: Ikpɛ go hɑikusu yom dii ǹ ŋmɔne cɛmbɛrɛ kunɑ.
Ikpɛ Sendɑ cii kpɛɛnɛ: Kpe gɑ hɑikusu yom lɑsɑbu yom bei. À bei lɑsɑbu kɔnu yom no.
À sɛ no, bɔrɔ fɔ kulu mɑ si ngɑ bɔm bɛɛrɑndi ndɑ iburɑdɑm yom zɑmɑ wom ŋmɔne no hɛ kulu.
Zɑ Pɔlu, zɑ Apolo, zɑ Sefɑ, zɑ hɑndunyɑ, zɑ hundi, zɑ bu, zɑ mɑɑsɑ hɛ yom, zɑ hɛ yom kɑ ǹ gɑ kɑɑ, ǹ kulu wom ŋmɔne yom no.
Wom mo Mɛsiyɑ ŋmɔne yom no. Mɛsiyɑ mɑ, Ikpɛ ŋmɔne nɑ.
Bɔrɔ kulu mɑ lɑsɑbu i gɑɑ zɑngɑ yɑ wɔ, i yom yɑ Mɛsiyɑ gbeiteeri yom nɑ ndɑ Ikpɛ duje bɑndɑbɔrɔ yom.
Ammɑ hɛ kɑ ɑ̀ goono dee yɑ ci Ikpɛ duje bɑndɑbɔrɔ mɑ ci nɑɑnekpɛ.
Ammɑ hɛɛ wɔ, wom mɑ ɑ dɑmzɑkɑ wɑlɑ hɑndunyɑ kunɑ ciitikɔ mɑ ɑ dɑmzɑkɑ, ɑ̀ mɑnɑ ci ɑ sɛ hɛ fɔ. Hɛɛ bumbum mɑ, ɑ dee si ɑ bɔm dɑmzɑkɑ.
A sindɑ hɛ fɔ kulu ɑ bine kunɑ sendi bɔm. Ammɑ ǹ mɑnɑ ɑ cɛɑndi susu ngɑ di sɛ. Wɔ kɑ ɑ̀ gɑ kɑ ɑ neesi, ngɑ yɑ ci Kpe.
Ngɑ di sɛ, wɑ si hɛ fɔ kulu ciiti zɑ lɔkɑci mɑnɑ tɔ. Wɑ ɑ̀ nɑm hɑli Kpe mɑ kɑɑ. Hɛ kulu kɑ ɑ̀ goono tugɑntɛ kube kunɑ, Kpe gɑ ɑ̀ dɑm kɑɑri kunɑ. Bine kunɑ miilɑ yom mo ɑ̀ gɑ ǹ kɑɑtɛrɛ. À gɑɑ no, bɔrɔ fɔ fɔ kulu kɑɑ du ngɑ sɑɑbuyom Ikpɛ dɔ.
Nyɑizei, wom sɑbu sɛ nɑ ɑ kɑɑndɑ wɔne yom kulu kɑ cii hɛɛ ndɑ Apolo bɔm zɑmɑ wom mɑ dendeni i dɔ. A gɑ bɑɑ wom lɑsɑbu yom mɑ si bisɑ hɛ kɑ ǹ hɑntum. Wom mɑ si bɔmbɛɛrɛ mɑ tɛ kɑ bɑɑbɑɑ tɛ cɛrɛ sɛ.
Mee yɑ gɑ ni ndɑ bɔrɔ fɔ fɑyɑnkɑ? Ifɔ kulu nɑ n gundɑ kɑ ɑ̀ mɑnɑ ci noyom nɑ? Zɑ kɑ Ikpɛ nɑ n no, ifɔ sɛ n go fɑɑre zɑngɑ hɛ kɑ ɑ̀ mɑnɑ ci Ikpɛ noyom no?
Wom tɔ kɔ. Wom tɛ hɑibɑrikɑntɛ yom kɔ. Wom nɑ kpetɛrɛ ŋmɑɑ kɔ, i bɑ si ɑ̀ kunɑ. A go bɑɑ kɑlɑ kɑlɑ wom mɑ kpetɛrɛ ŋmɑɑ zɑmɑ i yom mo i mɑ kpetɛrɛ ŋmɑɑ wom bɑndɑ.
À himɑ ɑ sɛ Ikpɛ nɑ i yom kɑ i ci diyɑ yom dɑm kɔkɔrɔ bɑndɑ. I ci zɑngɑ beerem kɑ ǹ nɑ bu ciiti dumbu ǹ bɔm. Ikpɛ nɑ i tɛ gunɑyom hɛ hɑndunyɑ sɛ ndɑ ngɑ dɔntɔneize yom sɛ ndɑ iburɑdɑm yom sɛ.
I yom wɔ, i ci sɑmu yom Mɛsiyɑ sɑbu sɛ ɑmmɑ wom wɔ, wom yɑ hɑikusu yom no Mɛsiyɑ kunɑ. Hinɑbunu yom no i yom ɑmmɑ wom mo gɑɑbikoni yom. Wom du bɛɛrɛ. I mɑnɑ du bɛɛrɛ.
Hɑli mɑɑsɑ i go mɑɑ hɛrɛɛ, i gɑ mɑɑ jo. I go zɑm jiinei kɑ dɑm. Ǹ go kɑ i tɑɑbɑndi. I go dirɑ kɑ hundi.
I gɑ sunjɛ kɑ gbei tɛ ndɑ i kɑmbɛ yom. Ǹ go kɑ i woo, i go bɑrikɑ dɑm. Ǹ go kɑ i guruguzɑndi, i go bine nɑɑni.
Ǹ go kɑ i ciine. I go tu ndɑ sendi hinno. I ci zɑngɑ hɑndunyɑ beegunu yom. I goono ǹ sɛ zɑngɑ bɔtɔ yom hɑli mɑɑsɑ.
Yɑ nɑ hɛ yom wɔ hɑntum yɑ wom hɑwɑndi sɛ. Ammɑ ɑ go wom kɑɑbɑɑru zɑngɑ ɑ koo binebɑɑkɔ yom.
Bo de wom gundɑ cooɑndikɔ dubu wei Mɛsiyɑ kunɑ, wom dee sindɑ bɑɑbɑ boobo. Hɛɛ yɑ nɑ wom hɛi Mɛsiyɑ Yesu kunɑ Bɑɑru Hinnɑ dɔ.
Ngɑ di sɛ, ɑ go wom ŋmɑɑrɛ wom mɑ tɛ ɑ dendenikɔ yom.
À sɛ no, ɑ nɑ Timote dɔntɔm wom dɔ, ngɑ kɑ ɑ̀ ci ɑ koo binebɑɑkɔ, nɑɑnekpɛ mo Kpe kunɑ. À mɑ wom hɔngɑndi ɑ tɛrɑ yom Mɛsiyɑ kunɑ zɑngɑ ɑ gɑ beerem cooɑndi nungu kulu Mɛsiyɑ mɑrgɑ kulu kunɑ.
Bɔrɔ fɔ yom bine go bɔmbɛɛrɛ tɛ zɑmɑ ǹ go tɑmmɑ hɑli ɑ si kɑɑ wom dɔ.
Hɑli cɛnɑ bine ɑ kɑɑ wom dɔ de Kpe bɑɑ. Beerem kɑ ǹ go bɔmbɛɛrɛ tɛ ɑ kɑɑ bei, ɑ̀ mɑnɑ ci ǹ mee sendi yom hinne bo ɑmmɑ ǹ dɑbɑri.
Ikpɛ kpetɛrɛ si mee sendi gɑɑ kɑlɑ dɑbɑri gɑɑ.
Ifɔ wom go bɑɑ? Yɑ kɑɑ wom dɔ ndɑ kɔnkɔmyom dee wɑlɑ ndɑ bɑɑkɑsine ndɑ bine bɑɑnɔ?
I gɑ mɑɑ nungu kulu ǹ go cii zinɑ goono wom kunɑ. Zinɑtɛrɛ dimi mo kɑ ɑ̀ si bɑ dimi cindei kunɑ. À tɔ hɑli wom kunɑ bɔrɔ fɔ nɑ ngɑ bɑɑbɑ wɛndɛ zɑɑ.
Ammɑ bɔmbɛɛrɛ no wom go tɛ. À himɑ nɑ dom, wom bine mɑ sɑrɑ kɑ bɔrɔ di kɑɑ wom kunɑ, ngɑ kɑ ɑ̀ nɑ gbei wɔ tɛ.
Hɛɛ wɔ ɑ dɔ, bɑ kɑ ɑ si nodi, ɑ bine goono nodi. A nɑ bɔrɔ kɑ ɑ̀ nɑ gbei ngɑ di tɛ ciiti kɔ zɑngɑ dee hɛɛ wɔ, ɑ goono nodi.
Sɑɑ kɑ wom meigu i Kpe Yesu Mɛsiyɑ mɑɑ gɑɑ, ɑ biyɑ goono ndɑ wom ndɑ i Kpe Yesu Mɛsiyɑ dɑbɑri mɑ.
Wom mɑ bɔrɔ yɑ di dimi dɑm Setɑm kɑmbɛ. À mɑ ngɑ dulum hɑɑli hɑlɑci zɑmɑ ɑ̀ biyɑ mɑ du fɑɑbɑ Kpe Yesu hɑnu hine.
Wom fɑɑre mɑnɑ boori. Kɑsɑmi cɛnɑ yɑ buuru gɑɑtɑ kulu tunɑndi. Wom go yɑ di bei bɑ?
À sɛ no, wom mɑ kɑsɑmi zeenɔ ngɑ di kɑɑ, wom mɑ du kɑ tɛ buuru gɑɑtɑ teji zɑngɑ wom sindɑ kɑsɑmi. Mɛsiyɑ kɑ ɑ̀ ci i Bɔmdɑɑrum feeji, Ikpɛ nɑ ɑ̀ gɑrɑndi tɛ i sɛ.
ɑ nɑ i mɑ jingɑrɑ tɛ, ɑ̀ mɑnɑ ci ndɑ kɑsɑmi zeenɔ wɑlɑ ndɑ kɑsɑmi kɑ ɑ̀ ci cɛmbɛrɛ cɛmbɛrɛ ndɑ hɑnyɑ fute. Ammɑ i mɑ ɑ̀ tɛ ndɑ buuru kɑsɑmi si kɑ ɑ̀ ci ihinno ndɑ cimi ŋmɔne.
A jinɑ kɑ hɑntum wom sɛ tirɑ fɔ kunɑ wom mɑ si kpɑɑsitɛrɛ tɛ ndɑ zinɑteeri yom.
À mɑnɑ ci ko fee pɑti pɑti ndɑ hɑndunyɑ wɔ zinɑteeri yom wɑlɑ ndɑ hɛ bɑɑkɔ futu yom wɑlɑ ndɑ kɔmkɔ yom wɑlɑ ndɑ tooru gɑnɑkɔ yom. De yɑ nɑ kɑlɑ de wom mɑ hunu hɑndunyɑ kunɑ.
Mɑɑsɑ mɑ, ɑ gɑ hɑntum wom sɛ de nyɑize ci zinɑteeri wɑlɑ hɛ bɑɑkɔ futu wɑlɑ tooru gɑnɑkɔ wɑlɑ bɔrɔ wookɔ wɑlɑ bɑjiwi wɑlɑ kɔmkɔ, wom mɑ si kpɑɑsitɛrɛ tɛ ndɑ. Wom mɑ si bɑ ŋmɑɑ ndɑ ɑkpɛ.
Hɑndunyɑ beerem ciitiyom ɑ̀ mɑnɑ ci ɑ sendi. Wom mɑ gɑnɑkɔ yom ciiti. À nɑ ci yɑ di nɑ bɑ?
Ammɑ hɑndunyɑ ŋmɔne yom wɔ Ikpɛ gɑ ǹ ciiti. Wom yɑ dee, wɑ bɔrɔ lɑlɔ wɔ kɑɑ wom kunɑ.
Wom kunɑ de bɔrɔ fɔ gundɑ hɛ fɔ ngɑ nyɑize fɔ gɑɑ, ɑ̀ tu kɑ kɑɑndɑ hɑndunyɑ ciitikɔ yom dɔ bɑ? Ammɑ ɑ̀ himɑ ɑ̀ mɑ kɑɑndɑ hɑlɑɑlɑntɛ yom dɔ.
Hɑlɑɑlɑntɛ yom kɑɑ hɑndunyɑ wɔ ciiti. Wom go yɑ di bei bɑ? De bine wom yɑ kɑɑ hɑndunyɑ ciiti, wom mɑnɑ tɔ wom mɑ ciiti cɛnɑ yom wɔ tɛ no?
I yom yɑ kɑɑ Ikpɛ dɔntɔneize yom ciiti. Wom go yɑ di bei bɑ? Hɑli yɑ mɑ hɑndunyɑ wɔ ŋmɔne ɑsiiri yom, i yom yɑ gɑ ǹ ciiti.
Yɑ di gɑɑ, wom gundɑ hɑndunyɑ wɔ ciiti ɑsiiri yom. Wom go beerem kɑ ǹ mɑnɑ ci hɛ fɔ Mɛsiyɑ mɑrgɑ jine zɑɑ kɑ ǹ dɑm ǹ mɑ ciiti tɛ bɑ?
A go wɔne cii no kɑ wom hɑwɑndi. Wom kunɑ hɑikusu bɑ ɑfɔ si kɑ ɑ̀ mɑ ŋmɑɑni kɑ sendi wi ngɑ nyɑize yom gɑme?
Ammɑ mɑɑsɑ nyɑize fɔ gɑ kɑɑndɑ nyɑize fɔ ciiti dɔ. Wom go kɑ ɑ̀ tɛ mo no zɑm kɑ nɑɑnekɔ yom jine fɑ.
Cimi no, ngɑ di zɑngɑ nɑ kulu ɑ̀ tɛ wom tɑɑli kɔ zɑ kɑ wom gɑ kpeindɑ cɛrɛ ciiti dɔ. Ifɔ sɛ no wom si bine nɑɑni ndɑ cimi zɑmyom dom? Ifɔ sɛ wom si bine nɑɑni ndɑ muruse dɑm?
Ammɑ wom wɔ, wom si cimi tɛ. Wom go muruse tɛ, ɑ̀ kulu mo nyɑize yom sɛ.
Beerem kɑ ǹ mɑnɑ cɛsusu si Ikpɛ kpetɛrɛ tubu. Wom go yɑ di bei bɑ? Wɑ si wom bɔm dɛrɑndi. Zɑ hɑwiize yom, zɑ tɑɑru gɑnɑkɔ yom, zɑ zinɑteeri yom, zɑ hɑruciwei yom, zɑ bɑbɑrɑkpɛ yom,
zɑ zee yom, zɑ hɛ bɑɑkɔ futu yom, zɑ bɑjiwi yom, zɑ bɔrɔ wookɔ yom, zɑ kɔmkɔ yom, ǹ bɑ ɑfɔ si kɑ ɑ̀ gɑ Ikpɛ kpetɛrɛ tubu.
Yɑ bine no, wom kunɑ ɑfɔ yom gɔrɔ dom. Ammɑ Ikpɛ nɑ wom nyume. À nɑ wom hɑlɑɑlɑndi. À nɑ wom cɛɑndi susu Kpe Yesu mɑɑ gɑɑ ndɑ i ŋmɔne Ikpɛ Biyɑ dɔ.
Hɛ kulu hɑlɑli ɑ sɛ ɑmmɑ ǹ kulu sindɑ hɑnfɑni. Hɛ kulu hɑlɑli ɑ sɛ ɑmmɑ ɑ si tu hɛ fɔ kulu mɑ dɑbɑri ɑ bɔm.
Ŋmɑɑri yɑ gunde ŋmɔne no. Gunde mo ŋmɑɑri ŋmɔne nɑ. Ammɑ ɑfɔ fɔ Ikpɛ gɑ ǹ kulu hɑlɑci. Gɑɑhɑm wɔ mɑnɑ ci zinɑ ŋmɔne, Kpe ŋmɔne no. Kpe mo gɑɑhɑm ŋmɔne.
Ikpɛ nɑ Kpe tunɑndi bukɔei gɑme. I yom mo ɑ̀ gɑ i tunɑndi ngɑ dɑbɑri gɑɑ.
Wom gɑɑhɑmei yɑ Mɛsiyɑ dɔbu yom no. Wom go kɑ ngɑ di bei bɑ? Yɑ di gɑɑ, yɑ Mɛsiyɑ dɔbu yom zɑɑ kɑ tɛ weikuru dɔbu yom bɑ? Awo. À si tɛ.
Bɔrɔ kɑ ɑ̀ meigu ndɑ weikuru, ngɑ ndɑ weikurɑ tɛ gɑɑhɑm fɔlɔnku noyɑ. Wom go yɑ di bei bɑ? Ikpɛ Sendɑ cii: Ǹ bɔrɔ hinkɑ kɑɑ tɛ gɑɑhɑm fɔlɔnku.
Ammɑ bɔrɔ kɑ ɑ̀ meigu ndɑ Kpe, ngɑ ndɑ Kpe tɛ biyɑ fɔlɔnku noyɑ.
Wɑ zuuru zinɑ sɛ. Dulum ŋmɑni fɔ kulu kɑ bɔrɔ tɛ ɑ̀ si kɑlɑ gɑɑhɑm sɛ tɛrɛ. Ammɑ zinɑteeri wɔ ɑ̀ bumbum gɑɑhɑm sɛ no ɑ̀ go dulum tɛ.
Wom gɑɑhɑmei yɑ ci Biyɑ Hɑlɑɑlɑ gɔrɛ dɔ. Biyɑ wɔ yɑ goono wom kunɑ. Wom du ɑ̀ Ikpɛ dɔ. Wom sindɑ wom bɔm bo. Mɛtɛ no wom mɑnɑ ngɑ di bei?
Ikpɛ nɑ wom dei ndɑ fɑnsɑyom bɑmbɑtɑ. Ngɑ di sɛ, wɑ Ikpɛ bɛɛrɑndi wom gɑɑhɑmei kunɑ ndɑ wom binei kunɑ kɑ ǹ ci Ikpɛ ŋmɔne yom.
Kɑ simbɑ ndɑ hɛ yom kɑ ǹ sɑbu sɛ wom hɑntum ɑ sɛ, ɑ̀ boori no bɔrɔ mɑ si lɑmbɑ weibɔrɔ gɑɑ.
Ammɑ zinɑ sɑbu sɛ hɑibɔrɔ kulu mɑ bɑrɑ ndɑ ngɑ bɔm wɛndɛ. Weibɔrɔ mo kulu mɑ bɑrɑ ndɑ ngɑ bɔm kunye.
Kunye mɑ ngɑ wɛndɛ no hɛ kɑ ɑ̀ hegu ɑ̀ sɛ. Wɛndɛ mɑ tɛ yɑ di ngɑ kunye sɛ mo.
Wɛndɛ sindɑ hini ngɑ gɑɑhɑm bɔm. À kunye yɑ gundɑ hini ɑ̀ bɔm. Yɑ nɑ kunye mɑ sindɑ hini ngɑ gɑɑhɑm bɔm. À wɛndɛ yɑ gundɑ hini ɑ̀ bɔm.
Wom mɑ si hungu cɛrɛ sɛ de ɑ̀ mɑnɑ ci wom mɑɑ ndɑ cɛrɛ lɔkɑci fɔ bɔm kɑ ɑduwɑ tɛ kɑ meehɔ zɑɑ. Wom mɑ yɑɑrɑ kɑ ye cɛrɛ gɑɑ hɑli Setɑm mɑ si wom sui, wom bɔm mɔngɔyom sɑbu sɛ.
Ikpɛ yɑ tu ɑ sɛ yɑ wɔne cii, ɑ̀ mɑnɑ ci zɑngɑ meire no.
A go bɑɑ no bɔrɔ kulu mɑ bɑrɑ zɑngɑ hɛɛ. Ammɑ bɔrɔ kulu gundɑ ngɑ noyom kɑ Ikpɛ nɑ ɑ̀ no, bɔrɔ fɔ zɑngɑ yɑ wɔ, bɔrɔ fɔ mo zɑngɑ yɑ wɔ.
Hɑibɔrɔ yom kɑ ǹ mɑnɑ hiji ndɑ weibɔrɔ sokoni yom mo, ǹ sɛ no ɑ go cii ɑ̀ boori ǹ mɑ gɔrɔ zɑngɑ hɛɛ.
Ammɑ de ǹ si hini ngei bɔm, ǹ mɑ hiji. Bɔrɔ mɑ hiji, ɑ̀ bisɑ bɔrɔ guuri mɑ ɑ̀ tɔnu.
Beerem mo kɑ ǹ hiji, ɑ go kɑ ǹ no mei. Ammɑ ɑ̀ mɑnɑ ci hɛɛ bo, Kpe no. Wɛndɛ mɑ si ngɑ kunye fee.
De bine ɑ̀ nɑ ɑ̀ fee ɑ̀ mɑ gɔrɔ ɑ̀ mɑ si hiji wɑlɑ ɑ̀ mɑ sɑbɑ dɑm ngɑ ndɑ ngɑ kunye gɑme. Kunye mo mɑ si ngɑ wɛndɛ fee.
Ammɑ ɑ go sendi bɔrɔ cindei sɛ. Hɛɛ yɑ go sendi, ɑ̀ mɑnɑ ci Kpe bo. Zɑngɑ sendi, nyɑize fɔ gundɑ wɛndɛ kɑ ɑ̀ mɑnɑ nɑɑne. De wɛndɑ tu ngɑ mɑ gɔrɔ ndɑ kunyɑ, kunyɑ mɑ si ɑ̀ fee.
De wɛndɛ mo gundɑ kunye kɑ ɑ̀ mɑnɑ nɑɑne, ɑmmɑ kunyɑ tu ngɑ mɑ gɔrɔ ndɑ wɛndɑ, wɛndɑ mɑ si ɑ̀ fee.
Wɛndɛ yɑ kunye kɑ ɑ̀ mɑnɑ nɑɑne hɑlɑɑlɑndi. Kunye mɑ yɑ wɛndɛ kɑ ɑ̀ mɑnɑ nɑɑne hɑlɑɑlɑndi. De ɑ̀ mɑnɑ ci yɑ, wom koo yom bo tɛ ziibɑntɛ yom, ɑmmɑ mɑɑsɑ hɑlɑɑlɑ yom no.
Ammɑ de bɔrɔ kɑ ɑ̀ mɑnɑ nɑɑne gɑ kɑ ɑ̀ fee, ɑ̀ mɑ ngɑ bɔm fee. Zɑngɑ yɑ, nyɑize hɑibɔrɔ wɔ wɑlɑ nyɑize weibɔrɔ wɔ ɑ̀ si hɔɑntɛ zɑmɑ Ikpɛ nɑ i cɛɛ no i mɑ gɔrɔ ndɑ lɑɑkɑli kɑne.
Ni wɛndɛ, mɛtɛ n tɛ kɑ bei hɑli n gɑ n kunye fɑɑbɑ? Ni mo kunye, mɛtɛ n tɛ kɑ bei, hɑli n gɑ n wɛndɛ fɑɑbɑ?
Bɔrɔ fɔ fɔ kulu mɑ dirɑ hinne zɑngɑ Kpe nɑ ɑ̀ no kɑ simbɑ ndɑ cɛɛ yom kɑ Ikpɛ nɑ bɔrɔ kulu cɛɛ. Zɑngɑ yɑ no ɑ go Mɛsiyɑ mɑrgɑ kulu nɑ fɔndɔ.
Ikpɛ nɑ dɑmbɑnguize fɔ cɛɛ bɑ? À mɑ si ci zɑngɑ zɑm kɑ dɑmbɑnguize. Ikpɛ nɑ zɑm kɑ dɑmbɑnguize fɔ cɛɛ bɑ? À mɑ si ci dɑmbɑnguize.
Bɑngudɑmyom mɑnɑ ci hɛ fɔ. Zɑm kɑ dɑmbɑngu mo mɑnɑ ci hɛ fɔ. Ammɑ Ikpɛ meire yom gɑnɑyom yɑ ci hɛ kulu.
Bɔrɔ fɔ kulu mɑ goono, goonoyom kɑ ɑ̀ kunɑ ɑ̀ goono sɑɑ kɑ Ikpɛ nɑ ɑ̀ cɛɛ.
Ni yɑ tɑm nɑ bɑ sɑɑ kɑ Ikpɛ nɑ n cɛɛ? N mɑ si nɑm n lɑɑkɑli mɑ tunu. Ammɑ de n hini kɑ ye bɔrɔcini n mɑ tu, ɑ̀ bisɑ.
Tɑm kɑ Ikpɛ nɑ ɑ̀ cɛɛ Kpe kunɑ, ɑ̀ tɛ bɔrɔcini noyɑ. À tɛ Kpe ŋmɔne. Yɑ nɑ bɔrɔcini kɑ Ikpɛ nɑ ɑ̀ cɛɛ Kpe kunɑ, ɑ̀ tɛ Mɛsiyɑ tɑm noyɑ.
Ǹ nɑ wom dei ndɑ fɑnsɑyom bɑmbɑtɑ. Wɑ si ci iburɑdɑm yom sɛ tɑm yom.
Nyɑizei, bɔrɔ fɔ fɔ kulu mo gɔrɔ Ikpɛ jine ndɑ goonoyom kɑ ɑ̀ kunɑ ɑ̀ goono sɑɑ kɑ Ikpɛ nɑ ɑ̀ cɛɛ.
Kɑ simbɑ ndɑ wɔ kɑ yom mɑnɑ hiji yɑ nɑ du mei Kpe dɔ. Ammɑ ɑ diyom kunɑ zɑ kɑ ɑ du suuji Kpe dɔ kɑ tɛ nɑɑnekpɛ, ɑ gɑ sendi.
Hɛ kɑ ɑ̀ sɑbɑ ɑ sɛ neyɑ. Lɔkɑci gɑɑbɔ yom kɑ ǹ goono mɑɑsɑ sɑbu sɛ, ɑ̀ boori bɔrɔ mɑ gɔrɔ yɑ di.
N gundɑ wɛndɛ bɑ? N mɑ si ceeci n mɑ ɑ̀ fee. N sindɑ wɛndɛ bɑ? N mɑ si wɛndɛ ceeci.
Ammɑ bɑ de n hiji n mɑnɑ dulum tɛ. Hundiyo kɑ ɑ̀ mɑnɑ hiji, de ɑ̀ hiji ɑ̀ mɑnɑ dulum tɛ. Ammɑ beerem kɑ ǹ hiji, ǹ kɑɑ tɑɑbi hɑm hɑndunyɑ gɔrɛ kunɑ. Hɛɛ wɔ, ɑ go bɑɑ yɑ wom bɑkɑɑ.
Nyɑizei, ɑ gɑ wɔne cii mo. Lɔkɑci mɑnɑ ku. Bɔrɔ kɑ ɑ̀ gundɑ wɛndɛ ɑ̀ mɑ gɔrɔ zɑngɑ ɑ̀ sindɑ.
Beerem kɑ ǹ go hɛ ǹ mɑ tɛ zɑngɑ ǹ si hɛ. Beerem kɑ ǹ go fɑihã, ǹ mɑ tɛ zɑngɑ ǹ si fɑihã. Beerem kɑ ǹ gɑ dei, ǹ mɑ tɛ zɑngɑ hɛ kɑ ǹ sindɑ.
Beerem kɑ ǹ gɑ gbei ndɑ hɑndunyɑ hɛ yom, ǹ mɑ tɛ zɑngɑ ǹ gɑ sɑɑle kɑɑ ɑ̀ gɑɑ. Hɑndunyɑ wɔ tɑkɑri gɑ bisɑ.
Ammɑ ɑ gɑ bɑɑ wom mo goono kɑrihã si. Bɔrɔ kɑ ɑ̀ mɑnɑ hiji, ngɑ wɔ sɑɑlu goono Kpe hɛ yom dɔ zɑngɑ dimi ngɑ mɑ kɑɑni Kpe sɛ.
Ammɑ bɔrɔ kɑ ɑ̀ hiji mo, hɑndunyɑ hɛ yom bɔm no ɑ̀ sɑɑlu goono zɑngɑ dimi ngɑ mɑ kɑɑni ngɑ wɛndɛ sɛ.
Fɑyɑnkɑ goono wɛndɛ ndɑ weibɔrɔ kɑ ɑ̀ mɑnɑ hiji gɑme. Weibɔrɔ kɑ ɑ̀ mɑnɑ hiji, ngɑ wɔ bine dɛcɛ Kpe hɛ yom dɔ, ngɑ mɑ tɛ hɑlɑɑlɑntɛ zɑ gɑɑhɑm dɔ hɑli bine dɔ. Weibɔrɔ kɑ ɑ̀ hiji mo hɑndunyɑ hɛ yom bɔm no ɑ̀ go bine dɛcɛ zɑngɑ dimi ngɑ mɑ kɑɑni ngɑ kunye sɛ.
A nɑ ngɑ di cii nɑ wom hɑnfɑni sɛ, ɑ̀ mɑnɑ ci kɑ hirime tɛ wom sɛ. Ammɑ ɑ gɑ cii hɛ kɑ ɑ̀ hegu wom sɛ, gbei kɑ wom gɑ tɛ Kpe sɛ, hɛ fɔ ŋmɑni mɑ si wom lɑɑkɑli zɑɑ.
Ammɑ de bɔrɔ fɔ lɑsɑbu hɛ kɑ ngɑ gɑ tɛ ngɑ koo hundiyo sɛ ɑ̀ mɑnɑ hegu zɑmɑ hundiyɑ hije lɔkɑci bisɑ ɑ̀ gɑɑ, bine kɑlɑ ɑ̀ mɑ ɑ̀ hijɑndi. À mɑ tɛ hɛ kɑ ngɑ bɑɑ, ɑ̀ mɑnɑ ci dulum tɛyom.
Ammɑ bɔrɔ kɑ ɑ̀ sinji ngɑ bine kunɑ ɑ̀ mɑnɑ ci ndɑ tilɑsi kulu, ɑ̀ gundɑ hini ngɑ miilɑ bɔm. De ɑ̀ suubɑ ngɑ bine kunɑ ngɑ koo hundiyo si hiji, ɑkpɛ gɑ tɛ hɛ kɑ ɑ̀ boori.
Yɑ no bɔrɔ kɑ ɑ̀ hijɑndi, ɑ̀ nɑ hɛ hinno tɛ. Bɔrɔ kɑ ɑ̀ mɑnɑ ɑ̀ hijɑndi mo ɑ̀ bisɑ.
Wɛndɛ goono no hɔɑntɛ sɑɑ kulu kɑ ɑ̀ kunye gɑ hunɑ. Ammɑ de kunyɑ bu, ɑ̀ hunu hije kɔrɔfɔ kunɑ noyɑ. À hini kɑ hiji bɔrɔ kɑ ɑ̀ bɑɑ, ɑmmɑ Kpe kunɑ hinne fɑ.
Ammɑ ɑ diyom kunɑ, ɑ̀ gundɑ bɑrikɑ de ɑ̀ gɔrɔ yɑ di. A tɑmmɑ hɛɛ mɑ bine, ɑ gundɑ Ikpɛ Biyɑ.
Kɑ simbɑ ndɑ hɛ yom kɑ ǹ gɑ gɑrɑndi tɛ tooru yom gɑɑ, i go bei i kulu gundɑ beire. Beire go kɑɑndɑ bɔmbɛɛrɛ ɑmmɑ bɑɑkɑsine cɛ gɑ nɑɑne cini.
De bɔrɔ fɔ go tɑmmɑ ngɑ gɑ hɛ fɔ bei no, ɑ̀ mɑnɑ hɛ fɔ kulu bei jinɑ zɑngɑ ɑ̀ himɑ ɑ̀ mɑ bei.
Ammɑ bɔrɔ kɑ ɑ̀ go bɑɑ Ikpɛ, ɑkpɛ wɔ Ikpɛ go kɑ ɑ̀ bei.
Kɑ simbɑ ndɑ hɛ yom kɑ ǹ gɑ gɑrɑndi tɑɑru yom gɑɑ hɑli bɔrɔ mɑ ǹ ŋmɑɑ nɑ? To. I go bei kɑ tooru mɑnɑ ci hɛ fɔ kulu hɑndunyɑ kunɑ. Ikpɛ ŋmɑni fɔ mɑ kulu si kɑlɑ ɑfɔlɔnku.
Bɑ kɑ ɑfɔ yom goono kɑ ǹ gɑ kɑ ǹ cɛɛ ikpɛ yom hɑli bɛɛnɛ nɑ wɑlɑ gɑndɑ nɑ ikpɛ bɑɑbɑ ndɑ kpe boobo yɑ goono.
Ammɑ i yom wɔ i dɔ Ikpɛ fɔlɔnku yɑ goono. Ngɑ yɑ ci Bɑɑbɑ, hɛ kulu Tɑkɑkɔ. I yom mo, ɑ̀ ŋmɔne yom no. Kpe fɔlɔnku mo yɑ goono, ngɑ yɑ ci Yesu Mɛsiyɑ, wɔ kɑ ɑ̀ dɔ hɛ kulu goono. I yom mo, i go hunɑ ɑ̀ dɔ.
Ammɑ beire ngɑ di si ǹ kulu sɛ. Afɔ yom kɑ ǹ gundɑ lɑsɑbu tooru bɔm hɑli mɑɑsɑ ǹ gɑ hɑm yom ŋmɑɑ kɑ ǹ nɑ ǹ gɑrɑndi tɑɑru gɑɑ. Ǹ bine kunɑ sendi kɑ ɑ̀ sindɑ gɑɑbi mo ǹ nɑ ǹ ziibɑndi.
À mɑnɑ ci ŋmɑɑri yɑ nɑm i mɑ mɑɑni Ikpɛ dɔ. De i nɑ ɑ̀ ŋmɑɑ, ɑ̀ si hɛ fɔ kulu tɔntɔnu i gɑɑ. De i mɑnɑ ŋmɑɑ, ɑ̀ si hɛ fɔ kulu zobu i gɑɑ.
Ammɑ wɑ lɑɑkɑli wom bɔrɔcinitɛrɛ wɔ mɑ si tɛ zɑngɑ dɛrɛyom hɛ hinɑbunu yom sɛ.
Zɑngɑ sendi, ni kɑ n gundɑ beire ngɑ di, n gɑ gɔrɔ tooru fuu ko ŋmɑɑ. Akpɛ bine kunɑ sendi kɑ ɑ̀ ci hinɑbunu, ɑ̀ gɑ ɑ̀ nɑ himmɑ ɑ̀ mɑ hɛ kɑ ǹ gɑrɑndi tɑɑru gɑɑ ŋmɑɑ bɑ?
Nyɑize hinɑbunu wɔ kɑ ɑ̀ sɛ Mɛsiyɑ bu, n beire go nɑm ɑ̀ mɑ bu.
Wom go dulum tɛ zɑngɑ yɑ nyɑize yom sɛ. Wom go kɑ ǹ bine kunɑ sendi kɑ ɑ̀ sindɑ gɑɑbi mɛrɛ. Wom go dulum tɛ Mɛsiyɑ sɛ noyɑ.
A sɛ no, de ŋmɑɑri yɑ ci ɑ nyɑize sɛ dɛrɛyom hɛ, ɑ si hɑm ŋmɑɑ pɑi zɑmɑ yɑ si tɛ dɛrɛyom hɛ ɑ nyɑize sɛ.
Hɛɛ Pɔlu, hɛɛ wɔ diyɑ nɑ. Hɛɛ wɔ bɔrɔcini nɑ. À nɑ ci yɑ no bɑ? A di i Kpe Yesu Mɛsiyɑ. Wom mo, wom yɑ ci ɑ gbei Kpe kunɑ. À nɑ ci yɑ no bɑ?
Bɑ de cindei dɔ yɑ nɑ ci diyɑ, ɑ dee ci diyɑ wom dɔ zɑmɑ wom yɑ ci ɑ diyɑtɛrɛ sɛdɑ Kpe kunɑ.
Wɔne yɑ ci ɑ jinde kɑ ɑ deede beerem dɔ kɑ ǹ gɑ kɑ ɑ hã.
À nɑ ci i gundɑ hini kɑ ŋmɑɑ kɑ hɑm bɑ?
À nɑ ci i gundɑ hini kɑ kpeindɑ i wɛndɛ gɑnɑkɔ i bɑndɑ zɑngɑ diyɑ cindei gɑ tɛ ndɑ Kpe nyɑize yom ndɑ Sefɑ?
Hɛɛ ndɑ Bɑɑnɑbɑ hinne gɑɑ nɑ ɑ̀ tilɑsi bɑ, i mɑ gbei tɛ ndɑ kɑmbɛ?
Mee yɑ huro wɑnguizetɛrɛ ko kɑ ngɑ bɔm bɑnɑ? Mee yɑ lɛzɛ lɑmbu dɑm ɑ̀ si ɑ̀ liibɑ ŋmɑɑ? Wɑlɑ mee yɑ memunu gɑɑ kurum, ɑ̀ si woo hɑm?
A gɑ hɛ yom wɔ cii no zɑngɑ iburɑdɑm dee wɑlɑ Moisi fɔndɑ mo go kɑ ɑ̀ fɔlɔnku di cii bɑ?
Moisi fɔndɑ kunɑ ǹ nɑ ɑ̀ hɑntum kɑ cii: N mɑ si tɑkumkumɛ dɑm hɑu mee gɑɑ kɑ ɑ̀ go mɔsɔngu kɑru. Ikpɛ go lɑɑkɑli ndɑ hɑu yom hinne bɑ?
Dɑhiri i sɑbu sɛ nɑ ɑ̀ go sendi. À nɑ ci yɑ nɑ bɑ? Oò, i sɛ no ǹ nɑ ɑ̀ hɑntum. Bɔrɔ kɑ ɑ̀ gɑ fɑri, ɑ̀ mɑ fɑri ndɑ bɛɛjɛ. Bɔrɔ kɑ ɑ̀ go heeni wi mo, ɑ̀ mɑ wi ndɑ bɛɛjɛ. À kɑɑ du ngɑ bɑ gbei gɑɑ ndɑ bɛɛjɛ.
De i nɑ Biyɑ Hɑlɑɑlɑ bɑrikɑ dumɑ wom sɛ, hɛ fɔ beeri no bɑ hɑli wom mɑ i jɛrɛ?
De bɔrɔ fɔ yom gundɑ hini wom bɔm, ɑ̀ nɑ ci i gundɑ hini wom bɔm kɑ bisei? Ndɑ ɑ̀ kulu i mɑnɑ gbei tɛ ndɑ hini wɔ ɑmmɑ i nɑ hɛ kulu jɛrɛ zɑmɑ i mɑ si kpɛsɛrɛ fɔ kulu dɑm Mɛsiyɑ Bɑɑru Hinnɑ sɛ.
Wom mɑnɑ bei kɑ beerem kɑ ǹ go gbei hɑlɑɑlɑ tɛ Ikpɛ bɛɛrɑndiyom dɔ ǹ gɑ du ngei ŋmɑɑri Ikpɛ bɛɛrɑndiyom dɔ bɑ? Beerem kɑ ǹ go gbei tɛ gɑrɑndi bɑndɑ tɑndɑ dɔ mo, ǹ go du ngei bɑ gɑrɑndi bɑndɑ tɑndɑ dɔ. À nɑ ci cimi nɑ bɑ?
Yɑ mo no, Kpe nɑ fɔndɔ no beerem kɑ ǹ gɑ Bɑɑru Hinnɑ wɑɑzu tɛ, ǹ mɑ hunɑ ndɑ Bɑɑru Hinno wɑɑzɑ.
Ammɑ hɛɛ wɔ yɑ nɑ hɛ nge yom di bɑ ɑfɔ dɛcɛ beerem bɔm. Bine, yɑ nɑ wɔne yom hɑntum zɑmɑ ǹ mɑ ǹ tɛ ɑ sɛ. Hɛɛ wɔ, ɑ̀ sɑbɑ ɑ sɛ yɑ bu, ɑ̀ bisɑ yɑ di bɔrɔ mɑ ɑ fɑihã tɛ kɔnu.
De ɑ go Bɑɑru Hinno wɑɑzu tɛ, ɑ̀ mɑnɑ ci hɛ fɔ kɑ yɑ bɔmbɛɛrɛ tɛ ndɑ, zɑmɑ tilɑsi no Ikpɛ dɛcɛ ɑ sɛ. Kɑito mo no, de yɑ nɑ Bɑɑru Hinno wɑɑzu tɛ.
De ɑ binebɑɑ kunɑ no ɑ go kɑ ɑ̀ tɛ dom, ɑ gundɑ tukunsi. Ammɑ de ɑ̀ tilɑsi ɑ gɑɑ no, ɑ go kɑ ɑ̀ tɛ zɑmɑ Ikpɛ nɑ gbeiɑ tɑlifi ɑ gɑɑ.
Ifɔ yɑ ci ɑ tukunsi? Ngɑ yɑ ci yɑ Bɑɑru Hinnɑ wɑɑzu tɛ beerem sɛ, yɑ si bɑnɑndi hã zɑmɑ yɑ si gbei tɛ ndɑ hini kɑ ɑ gundɑ Bɑɑru Hinno kunɑ.
Bɑ kɑ hɛɛ yɑ bɔrɔcini no ǹ kulu dɔ, ɑ nɑ ɑ bɔm tɛ ǹ kulu bɑnyɑ zɑmɑ yɑ du bɔrɔ jɑmɑ kɑ tɔntɔnu.
Yuifu yom mo dɔ ɑ ye zɑngɑ Yuifu zɑmɑ yɑ du Yuifu yom. Beerem kɑ ǹ goono Moisi fɔndɑ cire mo dɔ ɑ tɛ no zɑngɑ ɑ goono Moisi fɔndɑ cire zɑmɑ yɑ du ngei mo kɑ ǹ goono Moisi fɔndɑ cire.
Beerem mo kɑ ǹ si Moisi fɔndɑ cire dɔ, ɑ tɛ zɑngɑ ɑ si Moisi fɔndɑ cire zɑmɑ yɑ du ngei mo kɑ ǹ si fɔndɑ cire. À mɑnɑ ci ɑ sindɑ Ikpɛ fɔndɑ nɑ bɑ ɑmmɑ Mɛsiyɑ fɔndɑ cire no ɑ goono.
A nɑ ɑ bɔm tɛ hinɑbunu, hinɑbunu yom sɛ zɑmɑ yɑ du hinɑbunu yom mo. A nɑ ɑ bɔm tɛ hɛ yom wɔ kulu, ǹ kulu sɛ zɑmɑ zɑngɑ nɑ kulu, yɑ du ɑfɔ yom kɑ fɑɑbɑ.
A go kɑ nge yom di tɛ no Bɑɑru Hinno sɑbu sɛ zɑmɑ yɑ du bɑ ɑ̀ kunɑ.
Beerem kɑ ǹ go jilɑm jilɑm tɛ, ǹ kulu go zuuru no ɑmmɑ bɔrɔ fɔlɔnku yɑ du tukunsi kɑ ǹ jisi zuure di ŋmɔne. Wom gɑ kɑ ngɑ di bei bɑ? Tɑ. Wɑ zuuru zɑngɑ kɑ wom mɑ du zuure tukunsi.
Gurujekɑri kulu kɑ ɑ̀ go guruje, kɑlɑ ɑ̀ mɑ hini dɛcɛ ngɑ bɔm. À gɑ ɑ̀ dɛcɛ no zɑmɑ ɑ̀ mɑ du kpe fulɑ, kpe fulɑ kɑ ɑ̀ si jɛ. Ammɑ i yom i mɑ hini dɛcɛ kɑ du Kpe fulɑ kɑ ɑ̀ si fumbu.
Ngɑ di sɛ, hɛɛ wɔ ɑ gɑ zuuru mɑɑ sinjɑntɛ hɛ kɑ ɑ gɑ gɑɑrɛ gɑɑ. A gɑ dɛmbɛ, ɑ̀ mɑnɑ ci kɑ hɛo kɑru.
Ammɑ ɑ gɑɑhɑm nɑ ɑ gɑ tɑɑbɑndi kɑ ɑ̀ dɑm zɑngɑ tɑm hɑli bɑ de ɑ nɑ bɑɑru fɛɛ beerem sɛ, Ikpɛ mɑ si ɑ bumbum furu.
A nyɑizei, ɑ si bɑɑ wom mɑ zɑm kɑ bei kɑ i cɛɛ yom kulu dirɑ no buru cire hɑli ǹ kulu nɑ tɛku dem.
Ǹ kulu mɑ du mirɑndiyom Moisi kunɑ buru ndɑ tɛku dɔ.
Ǹ kulu mo yɑ nɑ ŋmɑɑri dimi fɔlɔnku ŋmɑɑ, ŋmɑɑri kɑ ɑ̀ hunu Ikpɛ dɔ.
Ǹ kulu mo yɑ nɑ hɑri dimi fɔ hɑm, hɑri kɑ ɑ̀ hunu Ikpɛ dɔ. Tondi beeri kɑ ɑ̀ hunu Ikpɛ dɔ, ɑ̀ goono ǹ bɑndɑ. Hɑri wɔ gɑɑ no ǹ kulu go hɑm. Tondi beerɑ mo yɑ ci Mɛsiyɑ.
Ammɑ Ikpɛ bine mɑnɑ yee ndɑ ǹ bɑ yom. À sɛ no, ɑ̀ nɑ ǹ bukɔ yom seesee gɑnji kunɑ.
Hɛ yom wɔ kulu bine tɛ i sɛ deedɑndi kɑ i mɑ si du kɑ gundɑ guuri lɑlɔ yom zɑngɑ ngei.
Wɑ si tɛ tooru gɑnɑkɔ yom zɑngɑ ǹ ŋmɔne ɑfɔ yom, zɑngɑ Ikpɛ Sendi hɑntumɑntɛ cii: Jɑmɑ gɔrɔ kɑ ŋmɑɑ kɑ hɑm. Ǹ tunu mo kɑ hooru.
I mɑ si zinɑ mo zɑngɑ ǹ ŋmɔne ɑfɔ yom zinɑ kɑlɑ ɑ̀ tɔ bɔrɔ dubu wɑrɑnkɑ cindi hinzɑ bu zɑɑri fɔ.
I mɑ si Mɛsiyɑ bubure zɑngɑ ǹ ŋmɔne ɑfɔ yom nɑ ɑ̀ bubure. Gondi yom no ǹ hɑlɑci.
Wɑ si gunugunu zɑngɑ ǹ ŋmɔne ɑfɔ yom gunugunu. Hɑlɑcikpɛ nɑ ǹ hɑlɑci.
Hɛ wɔ kulu tɛ ǹ sɛ kɑ tɛ i sɛ deedɑndi. Ǹ nɑ ǹ hɑntum mo kɑ i kɑɑbɑɑru, i yom kɑ zɑmɑni yom beeniyom tɔ i gɑɑ.
Yɑ no bɔrɔ kɑ ɑ̀ gɑ tɑmmɑ cɛɑntɛ no ngɑ goono, ɑ̀ mo lɑɑkɑli ɑ̀ mɑ si kɑm.
Suiyom fɔ kulu mɑnɑ kɑɑ wom gɑɑ kɑ ɑ̀ mɑnɑ ci iburɑdɑm suiyom. Ammɑ Ikpɛ yɑ nɑɑnekpɛ no. À si tu wom mɑ du suiyom kɑ wom si hini kɑ jɛrɛ. Ammɑ kɑ suiyom kɑɑ wom gɑɑ, Ikpɛ gɑ ɑ̀ fɑɑbɑ fɔndɔ tɛ wom sɛ wom mɑ du kɑ hinɑ̀.
À sɛ no ɑ bine bɑɑkɔei, wɑ zuuru tooru gɑnɑyom sɛ.
Fɑhɑmkpɛ yom sɛ no ɑ go sendi. Wom bumbum, wɑ lɑsɑbu wom binei dɔ hɛ kɑ ɑ gɑ cii.
Gulɑize fɔ hɑri bɑrikɑkpɛ wɔ kɑ ɑ̀ sɛ i gɑ kɑ Ikpɛ sɑɑbu, ngɑ yɑ ci meiguyom ndɑ Mɛsiyɑ kuri. Buuru kɑ i go zenji zenji yɑ ci meiguyom ndɑ Mɛsiyɑ gɑɑhɑm. À nɑ ci cimi nɑ bɑ?
Buuru fɔlɔnku yɑ goono bɑ kɑ i bɔrɔ jɑmɑ nɑ. I ci gɑɑhɑm fɔlɔnku zɑmɑ buuru fɔlɔnku gɑɑ nɑ, i kulu meigu kɑ ŋmɑɑ.
Wom mɑ Isirɑilɑ jɑmɑ gunɑ. Beerem kɑ ǹ gɑ gɑrɑndi hɛ yom ŋmɑɑ, ǹ gɑ meigu noyɑ ndɑ gɑrɑndi bɑndɑ tɑndɑ. À nɑ ci cimi nɑ bɑ?
Yɑ di gɑɑ, ifɔ nɑ ɑ gɑ cii yɑ? Tooru bumbum go ci hɛ fɔ? Hɛ kɑ ǹ gɑrɑndi tooru gɑɑ, ɑ̀ go ci hɛ fɔ? Awo.
Ammɑ hɛ yom kɑ dimi cindei go gɑrɑndi ǹ go kɑ ǹ tɛ no hɔllɛ yom gɑɑ, ɑ̀ mɑnɑ ci Ikpɛ gɑɑ. A bine si bɑɑ wom mɑ meigu ndɑ hɔllɛ yom.
Wom si hini kɑ Kpe gulɑize hɑri hɑm kɑ hɔllɛ yom mo gulɑize hɑri hɑm. Wom si hini kɑ Kpe ŋmɑɑri ŋmɑɑ kɑ hɔllɛ yom ŋmɑɑri mo ŋmɑɑ.
I mɑ Kpe dɑm ɑ̀ mɑ cɛnsɛ no? I gundɑ gɑɑbi ndɑ Kpe nɑ?
Hɛ kulu ci ɑ sɛ hɑlɑli ɑmmɑ hɛ kulu sindɑ hɑnfɑni. Hɛ kulu ci ɑ sɛ hɑlɑli, ɑmmɑ hɛ kulu si nɑɑne cini.
Bɔrɔ kulu mɑ si ngɑ bɔm cine tɛ kɑlɑ bɔrɔ fɔ cine.
Hɛ kulu kɑ ǹ go neerɑ fɑwɑ tɑndɑ, wom mɑ ɑ̀ ŋmɑɑ. Wɑ si wom bɔm hã hɛ fɔ kulu, wom bine kunɑ sendi sɑbu sɛ.
Ikpɛ Sendi hɑntumɑntɛ cii: Kpe ŋmɔne no hɑndunyɑ ndɑ hɛ kulu kɑ ɑ̀ goono ɑ̀ bɔm.
De zɑm kɑ nɑɑne bɔrɔ yom kunɑ ɑfɔ nɑ wom cɛɛ ndɑ ŋmɑɑri ngɑ no wom yɔɔdɑ kɑ kpei. Hɛ kulu kɑ ɑ̀ kɑɑndɑ wom sɛ, wom mɑ ɑ̀ ŋmɑɑ. Wɑ si hãyom fɔ kulu tɛ, wom bine kunɑ sendi sɑbu sɛ.
Ammɑ zɑngɑ sendi, bɔrɔ fɔ cii wom sɛ, hɛ wɔ tɑɑru gɑɑ nɑ ǹ nɑ ɑ̀ gɑrɑndi. Wom mɑ si ɑ̀ ŋmɑɑ bɔrɔ di kɑ ɑ̀ nɑ wom kɑɑbɑɑru sɑbu sɛ ndɑ bine kunɑ sendi sɑbu sɛ domi Kpe ŋmɔne no hɑndunyɑ ndɑ hɛ kulu kɑ ɑ̀ goono ɑ̀ bɔm.
Bine kunɑ sendi wɔ, ɑ̀ mɑnɑ ci n ŋmɔne di bɑ ɑmmɑ bɔrɔ fɔ ŋmɑni ŋmɔne. Ifɔ sɛ nɑ ǹ gɑ ɑ bɔrɔcinitɛrɛ neesi bɔrɔ fɔ bine kunɑ sendi bɔm?
Ammɑ de ɑ gɑ ŋmɑɑ ndɑ sɑɑbuyom ifɔ sɛ nɑ ǹ nɑ ɑ yɑnce hɛ fɔ kɑ ɑ gɑ sɑɑbu me?
Ngɑ di sɛ, de wom go ŋmɑɑ nɑ, de wom gɑ hɑm no, de hɛ fɔ no wom go tɛ, wɑ ɑ̀ kulu tɛ Kpe deizɑ sɛ.
Wɑ si tɛ dɛrɛyom sɑbɑbu Yuifu yom sɛ wɑlɑ dimi cindei sɛ wɑlɑ Ikpɛ mɑrgɑ sɛ.
Zɑngɑ hɛɛ mɑ, hɛ kulu kunɑ ɑ gɑ wetere yɑ kɑɑni ǹ kulu sɛ. A si kɑ ɑ bɔm nɑfɑ ceeci kɑlɑ jɑmɑ nɑfɑ zɑmɑ ǹ mɑ du fɑɑbɑ.
Wɑ tɛ ɑ dendenikɔ yom zɑngɑ hɛɛ mo, ɑ go ci Mɛsiyɑ dendenikɔ.
Ammɑ nyɑizei, ɑ go wom sɑɑbu ndɑ kɑ wom go hɔngɔ hɛɛ hɛ kulu kunɑ. Wom go lɑɑkɑli mo ndɑ ɑ cɛbɛ yom cɑu cɑu kɑ ɑ nɑ wom cooɑndi.
Ammɑ ɑ go bɑɑ wom mɑ wɔne yom bei. Mɛsiyɑ yɑ ci hɑibɔrɔ kulu bɔm. Hɑibɔrɔ mo yɑ ci weibɔrɔ bɔm. Ikpɛ mo yɑ ci Mɛsiyɑ bɔm.
Hɑibɔrɔ kulu kɑ ɑ̀ go kɑ ɑduwɑ tɛ wɑlɑ kɑ ɑ̀ gɑ ɑndebitɛrɛ tɛ ndɑ fulɑ bɔm gɑɑ, ɑ̀ si bɛɛrɛ tɛ ngɑ Kpe sɛ.
Weibɔrɔ mo kulu kɑ ɑ̀ go kɑ ɑduwɑ tɛ wɑlɑ kɑ ɑ̀ gɑ ɑndebitɛrɛ tɛ, ɑ̀ bɔm si dɑɑbɑntɛ, ɑ̀ si bɛɛrɛ tɛ ngɑ kpe sɛ. Ngɑ ndɑ weibɔrɔ kɑ ɑ̀ cobu korokoro, ǹ kulu ɑfɔ nɑ.
De weibɔrɔ mɑnɑ ngɑ bɔm dɑɑbu, ɑ̀ mɑ ngɑ bɔm hɑmini dumbu. De bine hɑwi no weibɔrɔ mɑ ngɑ bɔm hɑmini dumbu wɑlɑ ɑ̀ mɑ cobu korokoro ɑ̀ mo ngɑ bɔm dɑɑbu.
Cimi nɑ, hɑibɔrɔ mɑnɑ himɑ ɑ̀ mɑ ngɑ bɔm dɑɑbu zɑ kɑ hɑibɔrɔ yɑ ci Ikpɛ himɑndi ndɑ Ikpɛ deizɑ. Ammɑ weibɔrɔ wɔ, hɑibɔrɔ deizɑ nɑ.
Ǹ mɑnɑ hɑibɔrɔ kɑɑ weibɔrɔ gɑɑ, ɑmmɑ ǹ nɑ weibɔrɔ kɑɑ hɑibɔrɔ gɑɑ.
Bine mo, Ikpɛ mɑnɑ hɑibɔrɔ tɑkɑ weibɔrɔ sɑbu sɛ. Weibɔrɔ no Ikpɛ tɑkɑ hɑibɔrɔ sɑbu sɛ.
À sɛ no, Ikpɛ dɔntɔneize yom sɑbu sɛ ɑ̀ himɑ weibɔrɔ mɑ gundɑ hini sɛdɑ ngɑ bɔm gɑɑ.
Ndɑ ɑ̀ kulu Kpe kunɑ weibɔrɔ si bɑrɑ hɑibɔrɔ bɑ si. Hɑibɔrɔ mɑ si bɑrɑ weibɔrɔ bɑ si.
Zɑngɑ ǹ nɑ weibɔrɔ kɑɑ hɑibɔrɔ gɑɑ, yɑ nɑ weibɔrɔ go hɑibɔrɔ hɛi. Ammɑ ǹ kulu Ikpɛ dɔ no ǹ go hunu.
Wom mo, wɑ gunɑ wom bine yom dɔ, ɑ̀ himɑ weibɔrɔ mɑ ɑduwɑ tɛ Ikpɛ gɑɑ de ɑ̀ mɑnɑ ngɑ bɔm dɑɑbu?
Iburɑdɑm hɑɑli gɑ wom cɛbɛ kɑ de hɑibɔrɔ bɔm hɑmini ku, hɑwi hɛ nɑ. À nɑ ci yɑ nɑ bɑ?
Ammɑ de weibɔrɔ bɔm hɑmini ku deizɑ nɑ ngɑ wɔ sɛ zɑmɑ Ikpɛ nɑ ɑ̀ no bɔm hɑmini nɑ zɑngɑ ɑ̀ bɔm dɑɑbuyom hɛ.
Ammɑ de bɔrɔ fɔ tunu ndɑ kɑkɔ wɔne bɔm zɑ i yom hɑli Ikpɛ mɑrgɑ yom, i sindɑ ɑlɑɑdɑ ŋmɑni fɔ.
Ammɑ kɑ ɑ go wom dɑm wɔne ɑ si wom sɑɑbu. Ngɑ yɑ ci kɑ wom cini cɛrɛ meigu, ɑ̀ no ci ndɑ hɑnfɑni fɔ kulu kɑlɑ wom bɔm zeeriyom.
Sintine jinɑ, ɑ mɑɑ ǹ go cii feefee goono wom gɑme sɑɑ kɑ wom nɑ cɛrɛ meigu Mɛsiyɑ mɑrgɑ fuu ɑmmɑ yɑ nɑ tu sã sã.
Kɑlɑ de godo yom mɑ tɛ wom kunɑ. Sɑɑ di gɑɑ beerem kɑ ǹ ci nɑɑnekpɛ yom wom kunɑ ǹ mɑ du kɑ hunutɛrɛ.
Yɑ di gɑɑ, sɑɑ kɑ wom nɑ cɛrɛ meigu nungu fɔlɔnku, ɑ̀ mɑnɑ ci Kpe ŋmɑɑri ŋmɑɑyom sɛ nɑ.
Sɑɑ kɑ wom gɑ ŋmɑɑ kulu bɔrɔ kulu bɑ ŋmɑɑri kuriyo no. Bɔrɔ fɔ mɑnɑ kungu. Bɔrɔ fɔ mo hɑm kɑ bugu.
À nɑ ci wom gundɑ fuu yom bɑ nungu kɑ wom mɑ gɔrɔ kɑ ŋmɑɑ kɑ hɑm? Wɑlɑ wom go dondɑ Ikpɛ mɑrgɑ nɑ? Beerem kɑ ǹ sindɑ hɛ fɔ, ngei no wom go hɑwɑndi bɑ? Ifɔ ɑ bɑ cii wom sɛ? Yɑ wom sɑɑbu no? Wɔne wɔ kunɑ, ɑ si wom sɑɑbu.
Hɛ kɑ ɑ du Kpe dɔ, ngɑ no ɑ nɑ wom cooɑndi ndɑ yɑ. Ngɑ yɑ ci ciini kɑ ǹ nɑ Kpe Yesu dɑm kɑmbɛ, ɑ̀ nɑ buuru zɑɑ.
À sɑɑbu, ɑ̀ bɑndɑ ɑ̀ nɑ ɑ̀ zenji zenji kɑ cii: Wɔne yɑ ci ɑ gɑɑhɑm kɑ ǹ nɑ ɑ̀ pɑti pɑti wom sɑbu sɛ. Wom mɑ wɔne tɛ kɑ hɔngɔ hɛɛ.
Yɑ no, ɑ̀ no gulɑize fɔ hɑri mo zɑɑ ŋmɑɑrɑ bɑndɑ. À cii: Gulɑize fɔ hɑri wɔ yɑ ci ɑ kuri, ɑlikɑwɑli teji tɛyom ŋmɔne. Sɑɑ kulu kɑ wom go kɑ ɑ̀ hɑm wom mɑ wɔne tɛ kɑ hɔngɔ hɛɛ.
Sɑɑ kulu kɑ wom go buuru wɔ ŋmɑɑ kɑ gulɑize fɔ hɑri wɔ hɑm, wom go Kpe buyom wɑɑzu tɛ noyɑ kɑlɑ ɑ̀ mɑ kɑɑ.
À sɛ no, bɔrɔ kulu kɑ ɑ̀ go buuru wɔ ŋmɑɑ wɑlɑ ɑ̀ go gulɑize fɔ hɑri wɔ hɑm zɑm kɑ tɔ kunɑ, ɑkpɛ tɛ tɑɑliteeri Kpe gɑɑhɑm ndɑ ɑ̀ kuri dɔ.
Ngɑ di sɛ bɔrɔ kulu mɑ ngɑ bɔm neesi kɑ du kɑ buuru ŋmɑɑ kɑ gulɑize hɑri di mɑ hɑm.
Bɔrɔ kɑ ɑ̀ go buurɑ ŋmɑɑ ko hɑri di hɑm zɑm kɑ tɔ kunɑ ɑ̀ si Kpe gɑɑhɑm fɑyɑnkɑ. À gɑɑ nɑ ɑkpɛ gɑ ciiti dɛcɛ ngɑ bɔm ŋmɑɑ ndɑ hɑm wɔ kunɑ.
À sɛ no, wom kunɑ ɑfɔ yom tɛ hinɑbunu yom. Afɔ yom tɛ doorikom yom. Iboobo mo jiibi.
Ammɑ de i nɑ i bɔm neesi, Ikpɛ si i ciiti.
Ammɑ sɑɑ kɑ Ikpɛ gɑ i ciiti, ɑ̀ gɑ kɑ i dɑm fɔndɔ noyɑ zɑmɑ ǹ mɑ si i meigu ndɑ hɑndunyɑ kɑ i ciiti kɑ zeeri.
Yɑ di gɑɑ ɑ nyɑizei, sɑɑ kɑ wom go cɛrɛ meigu ko ŋmɑɑ, wom mɑ cɛrɛ bɑtu.
De bɔrɔ fɔ gɑ mɑɑ hɛrɛɛ ɑ̀ mɑ ŋmɑɑ zɑ ngɑ kpɑɑrɑ zɑmɑ wom mɑ si cɛrɛ meigu ǹ mɑ wom ciiti. Kɑ simbɑ ndɑ hɛ yom kɑ ǹ cindi mo, ɑ gɑ ǹ sɑsɑbɑndi sɑɑ kɑ ɑ kɑɑ wom dɔ.
Mɑɑsɑ nyɑizei, Biyɑ Hɑlɑɑlɑ noyom neyɑ. A si bɑɑ wom mɑ goono zɑm kɑ bei kunɑ.
Wom go bei sɑɑ kɑ wom gɔrɔ kɑ ci dimi cindei, ǹ nɑ wom dɛrɑndi ndɑ tɑɑru lutu yom gɑnɑyom.
À sɛ no, ɑ go bɑɑ wom mɑ bei bɔrɔ kulu kɑ Ikpɛ Biyɑ gɑ sendi ndɑ ɑ̀ bine, ɑ̀ si cii Ikpɛ mɑ lɑɑli Yesu. Bɔrɔ mee si hini kɑ cii mɑ Yesu yɑ ci Kpe de ɑ̀ mɑnɑ ci Biyɑ Hɑlɑɑlɑ yɑ sendi ndɑ ɑ̀ bine.
Ikpɛ noyom ŋmɑni ŋmɑni goono iboobo. Ammɑ Biyɑ Hɑlɑɑlɑ fɔlɔnku nɑ.
Ikpɛ gbei ŋmɑni ŋmɑni goono ɑmmɑ Kpe fɔlɔnku no.
Tɛyom ŋmɑni ŋmɑni goono ɑmmɑ Ikpɛ fɔlɔnku nɑ kɑ ɑ̀ gɑ hɛ kulu tɛ beerem kulu kunɑ.
Bɔrɔ fɔ fɔ kulu sɛ nɑ Ikpɛ Biyɑ nɑ noyom no ǹ mɑ ngɑ kɑɑtɛrɛ bɔrɔ kulu hɑnfɑni sɛ.
Biyɑ Hɑlɑɑlɑ dɔ nɑ bɔrɔ fɔ du hɑikusutɛrɛ sendi. Bɔrɔ fɔ mo du beire sendi Biyɑ fɔlɔnku dɔ.
Bɔrɔ fɔ mo du nɑɑne Biyɑ fɔlɔnku dɔ. Afɔ mo du bɑɑni noyom dɑbɑri Biyɑ fɔlɔnku dɔ.
Bɔrɔ fɔ mɑ du gbei dɑbɑri tɛyom. Afɔ mo du ɑndebitɛrɛ tɛyom. Afɔ mo du biyɑ yom fɑyɑnkɑyom. Afɔ mo du cinɛ ŋmɑni ŋmɑni yom. Afɔ mo du cinɛ yɑɑrɑyom.
Ammɑ Biyɑ Hɑlɑɑlɑ fɔlɔnkuɑ yɑ go hɛ yom wɔ kulu tɛ. À go kɑ ǹ fɑrisi zɑngɑ ɑ̀ gɑ bɑɑ, bɔrɔ kulu ndɑ ɑ̀ ŋmɔne.
Zɑngɑ gɑɑhɑm fɔlɔnku gundɑ dɔbu boobo, ɑmmɑ gɑɑhɑm dɔbu yom kulu zɑngɑ ǹ bɑ kulu, gɑɑhɑm fɔlɔnku dee nɑ. Yɑ nɑ Mɛsiyɑ mo.
I yom mo, ǹ nɑ i mirɑndi ndɑ Biyɑ Hɑlɑɑlɑ fɔlɔnku kɑ tɛ gɑɑhɑm fɔlɔnku. Zɑ Yuifu yom, zɑ dimi cindei, zɑ tɑm yom zɑ bɔrɔcini yom, ǹ nɑ i kulu hɑngɑndi Biyɑ Hɑlɑɑlɑ fɔlɔnku gɑɑ.
Gɑɑhɑm mɑnɑ ci dɔbu fɔlɔnku ɑmmɑ dɔbu bɑɑbɑ.
De cee cii: Zɑ kɑ yɑ nɑ ci kɑmbɛ, ɑ mɑnɑ ci gɑɑhɑm ŋmɔne. Ngɑ di yɑ nɑm ɑ̀ mɑ si ci gɑɑhɑm ŋmɔne dee?
De hɑngɑ cii: Hɛɛ wɔ, zɑ kɑ yɑ nɑ ci mɑɑ, ɑ mɑnɑ ci gɑɑhɑm ŋmɔne. Ngɑ di yɑ nɑm ɑ̀ mɑ si ci gɑɑhɑm ŋmɔne dee?
De gɑɑhɑm mee ndɑ mee kulu ci moo, mɑni hɑngɑ kɑ mɑɑ? De ɑ̀ kulu ci hɑngɑ, mɑni nune kɑ mɑni?
Ammɑ mɑɑsɑ Ikpɛ nɑ dɔbu fɔ fɔ kulu dɑm gɑɑhɑm kunɑ zɑngɑ ɑ̀ gɑ bɑɑ.
De bine ǹ kulu tɛ dɔbu fɔlɔnku, dom mɑni gɑɑhɑm?
Ammɑ mɑɑsɑ cimi no dɔbuei bɑ, ɑmmɑ gɑɑhɑm fɔlɔnku no.
Moo si hini kɑ cii kɑmbɛ sɛ: A sindɑ n murɑdu. Yɑ no bɔm si hini kɑ cii cee yom sɛ: A sindɑ wom murɑdu.
Yɑ nɑ gɑɑhɑm dɔbu fɔ yom kɑ ǹ hinɑbune kɑlɑ kɑlɑ, ǹ gundɑ nɑfɑ.
Yɑ no i gɑɑhɑmei bumbum dɔbu fɔ yom kɑ i lɑsɑbu ǹ sindɑ bɛɛrɛ, i go kɑ ǹ kɑimɑ kɑ bisɑ cindei. I dɔbu yom mo kɑ ǹ dɔbutɛrɛ mɑnɑ sɑbɑ moo gɑɑ, i gɑ kɑ ǹ booriɑndi.
I dɔbu yom mo kɑ ǹ dɔbutɛrɛ sɑbɑ mɑɑ gɑɑ, ngei wɔ si bɑɑ booriɑndiyom. Ammɑ Ikpɛ nɑ gɑɑhɑm tɛ nɑ kɑ bɛɛrɛ bɑmbɑtɑ no dɔbu yom sɛ kɑ ǹ zɑm bɛɛrɛ.
Feefee mɑ si tɛ gɑɑhɑm kunɑ ɑmmɑ dɔbuei mɑ cɛrɛ kɑimɑ, bɑɑbɑɑ si.
De dɔbu fɔ gɑ tɑɑbi, dɔbuei kulu gɑ meigu kɑ tɑɑbi ndɑ. De dɔbu fɔ du binekɑɑne, dɔbuei kulu go meigu kɑ fɑihã ndɑ.
Wom yɑ Mɛsiyɑ gɑɑhɑm no. Wom yɑ ɑ̀ dɔbu yom no, bɔrɔ kulu ndɑ ɑ̀ dɔ.
Ikpɛ nɑ bɔrɔ fɔ yom dɑm Mɛsiyɑ mɑrgɑ kunɑ. Sintine ɑ̀ nɑ diyɑ yom dɑm. Ihinkɑntɛ ɑ̀ nɑ ɑndebi yom dɑm. Ihinzɑntɛ ɑ̀ nɑ cɛbɛkɔ yom dɑm. À bɑndɑ ɑ̀ nɑ dɑbɑri gbei tɛkɔ yom dɑm, cɔfɔ bɑɑni nokɔ yom. À nɑ gɑɑkɑsineteeri yom ndɑ jinɑ yom dɑm ndɑ cinɛ ŋmɑni ŋmɑni sendikɔ yom.
Ǹ kulu diyɑ yom no bɑ? Ǹ kulu ɑndebi yom no bɑ? Ǹ kulu cɛbɛkɔ yom no bɑ? Ǹ kulu dɑbɑri gbei tɛkɔ yom no bɑ?
Ǹ kulu gundɑ bɑɑni noyom bɑ? Ǹ kulu go cinɛ ŋmɑni yom sendi bɑ? Ǹ kulu go cinɛ yɑɑrɑ bɑ?
Wom mɑ guuri kɑlɑ kɑlɑ Ikpɛ noyom kɑ ǹ boori ndɑ ǹ kulu. Ammɑ mɑɑsɑ ɑ go wom cɛbɛ fɔndɔ kɑ ɑ̀ bisɑ ǹ kulu.
Bɑ de ɑ go sendi iburɑdɑm cinɛ yom kunɑ ndɑ Ikpɛ dɔntɔneize yom cinɛ yom kunɑ, ɑmmɑ ɑ sindɑ bɑɑkɑsine hɛɛ yɑ ci zɑngɑ kɑnkɑm kɔgɔ kɑ ǹ go gumgure. Hɛɛ yɑ ci zɑngɑ guuru yom kɑ ǹ gɑ sɑm cɛrɛ gɑɑ.
Bɑ de ɑ gundɑ ɑndebitɛrɛ noyom hɑli yɑ fɑhɑm ndɑ duje kulu ndɑ beire kulu ɑmmɑ ɑ sindɑ bɑɑkɑsine, yɑ nɑ ci hɛ fɔ. Bɑ de ɑ gundɑ nɑɑne kulu mɑ hɑli ɑ hini kɑ tondi kuku yom gɑnɑndi ɑmmɑ ɑ sindɑ bɑɑkɑsine, yɑ nɑ ci hɛ fɔ.
Bɑ de ɑ nɑ ɑ hɑibɑrikɑ yom kulu fɑrisi tɑlikɑ yom sɛ, de ɑ gɑ kɑ ɑ gɑɑhɑm nɑ ǹ mɑ tɔnu, ɑmmɑ ɑ sindɑ bɑɑkɑsine, ǹ kulu kɔnu nɑ ɑ sɛ.
Bɑɑkɑsine gundɑ suuru kuku. À tɔ mo ndɑ bɔrɔhinnotɛrɛ. Bɑɑkɑsine si cɛnsɛ. Bɑɑkɑsine si fɑɑre. À si bɔmbɛɛrɛ tɛ mɑ.
Bɑɑkɑsine si tɛ hɛ kɑ ɑ̀ si hegu. Bɑɑkɑsine si ngɑ bɔm nɑfɑ ceeci. Bɑɑkɑsine sindɑ binewɑɑse. À si ilɑlɔ lɑsɑbu.
Bɑɑkɑsine si fɑihã ndɑ zɑm kɑ cɛsusu, ɑmmɑ ɑ̀ fɑihã ndɑ cimi.
Bɑɑkɑsine gɑ bɑndɑdɑɑbe tɛ hɛ kulu kunɑ. À go nɑɑne hɛ kulu. Bɑɑkɑsine gɑ bɛɛjɛ hɛ kulu sɛ. À go bine nɑɑni ndɑ hɛ kulu.
Bɑɑkɑsine si gɑziɑ pɑi. Ammɑ ɑndebitɛrɛ gundɑ ngɑ mee. Cinɛ yom kɑɑ beeni. Beire mo gundɑ ngɑ mee.
Jɛrɛ fɔ no, i go bei. Jɛrɛ mo no i go ɑndebitɛrɛ tɛ ndɑ.
Ammɑ sɑɑ kɑ wɔ kɑ ɑ̀ tɔ kɑɑ, ɑ̀ gɑɑ no hɛ kɑ ɑ̀ ci jɛrɛ di kulu kɑɑ tɔ ngɑ mee.
Sɑɑ kɑ ɑ goono icɛnɑ, ɑ cini sendi no zɑngɑ koo cɛnɑ. A cini lɑsɑbu no zɑngɑ koo cɛnɑ. A meecine goono no zɑngɑ koo cɛnɑ. Ammɑ sɑɑ kɑ ɑ tɔ ɑ bɔm bɔrɔ ɑ beeni ndɑ hɛ kɑ ɑ̀ ci koo cɛnɑ ŋmɔne yom.
Mɑɑsɑ i gɑ hɛ fɔ gunɑ zɑngɑ diji kunɑ. I go di ɑ̀ kunɑ ɑ̀ go himɑ tɑkɑri bibi fɔ ɑmmɑ lɔkɑci ngɑ di i kɑɑ di ɑ̀ moo ndɑ moo. Mɑɑsɑ ɑ go jɛrɛ bei, ɑmmɑ lɔkɑci ngɑ di ɑ kɑɑ bei zɑngɑ Ikpɛ nɑ ɑ bei.
Mɑɑsɑ bine hɛ hinzɑ wɔ goono, nɑɑne ndɑ bɛɛjɛ ndɑ bɑɑkɑsine. Ammɑ ǹ kulu kunɑ wɔ kɑ ɑ̀ bisɑ yɑ ci bɑɑkɑsine.
Wɑ bɑɑkɑsine hɑmine. Wɑ guuri Biyɑ Hɑlɑɑlɑ noyom ndɑ himmɑ, hɑli yɑ mo ɑndebitɛrɛ.
Bɔrɔ kɑ ɑ̀ go sendi ndɑ cinɛ ŋmɑni ɑ̀ si sendi iburɑdɑm yom sɛ ɑmmɑ Ikpɛ sɛ. Bɔrɔ fɔ kulu si fɑhɑm ndɑ hɛ kɑ ɑ̀ cii, ɑmmɑ ɑ̀ go duje yom cii Biyɑ Hɑlɑɑlɑ gɑɑ.
Ammɑ bɔrɔ cɛ kɑ ɑ̀ go ɑndebitɛrɛ tɛ, iburɑdɑm yom sɛ no ɑ̀ go sendi kɑ ǹ nɑɑne cini. À go kɑ ǹ nɑ himmɑ kɑ ǹ yɑmɑrɑndi.
Bɔrɔ kɑ ɑ̀ gɑ sendi ndɑ cinɛ ŋmɑni, ɑ̀ bɔm nɑɑne no ɑ̀ go cini. Ammɑ bɔrɔ kɑ ɑ̀ go ɑndebitɛrɛ tɛ, Mɛsiyɑ mɑrgɑ nɑɑne nɑ ɑ̀ go cini.
A go bɑɑ ihinno wom kulu, wom mo sendi ndɑ cinɛ ŋmɑni yom. Ammɑ yɑ mɑ ɑ gɑ bɑɑ wom mɑ ɑndebitɛrɛ tɛ. Bɔrɔ kɑ ɑ̀ go ɑndebitɛrɛ tɛ, ɑ̀ bisɑ bɔrɔ kɑ ɑ̀ gɑ sendi ndɑ cinɛ ŋmɑni yom de ɑkpɛ si cinɛ yɑɑrɑ hɑli Mɛsiyɑ mɑrgɑ nɑɑne mɑ cini.
Nyɑizei, mɑɑsɑ de ɑ kɑɑ wom dɔ ko sendi ndɑ cinɛ ŋmɑni yom, hɑnfɑni fɔ nɑ ɑ tɛ wom sɛ? A si hɑnfɑni tɛ wom sɛ de ɑ si sendi hɛ kɑ Ikpɛ kɑɑtɛrɛ bɔm. A si hɑnfɑni tɛ wom sɛ kɑlɑ de ɑ go sendi ndɑ beire wɑlɑ ɑ go ɑndebitɛrɛ tɛ wɑlɑ ɑ gɑ cooɑndi.
Bɑ hɛ yom kɑ ǹ sindɑ hundi gundɑ jinde, zɑngɑ gɑsiɑ ndɑ mɔlɔ. De ɑ̀ si hɛ kɑ ǹ mɑ ɑ̀ jinde bei, mɛtɛ bɔrɔ tɛ kɑ bei hɛ kɑ ǹ go kɑru gɑsiɑ gɑɑ wɑlɑ mɔlɔ gɑɑ?
De wɑngu hɛrɛɛ jinde diibi, mee yɑ wɑngu sɔlu?
Yɑ no wom mo. De wom go sendi ndɑ cinɛ kɑ beerem si fɑhɑm, mɛtɛ bɔrɔ tɛ kɑ fɑhɑm ndɑ hɛ kɑ wom go cii? Kɔnu sɛ no wom go sendi.
Bɑ kɑ cinɛ ŋmɑni ŋmɑni boobo goono hɑndunyɑ kunɑ, ɑfɔ si kɑ ɑ̀ zɑm feeriji.
Ngɑ di sɛ, de ɑ si fɑhɑm ndɑ cinɛ ɑ himɑ zɑngɑ ɑnne, bɔrɔ kɑ ɑ̀ go sendi sɛ. Ngɑ mo kɑ ɑ̀ go sendi, ɑnne no ɑ̀ himɑ ɑ sɛ.
Yɑ no wom mo. Zɑ kɑ wom go guuri Biyɑ Hɑlɑɑlɑ noyom ndɑ himmɑ, wɑ ceeci ndɑ bɑyom wɔ kɑ yom go Mɛsiyɑ mɑrgɑ nɑɑne cini.
À sɛ no bɔrɔ kɑ ɑ̀ gɑ sendi ndɑ cinɛ ŋmɑni, ɑ̀ mɑ Ikpɛ ŋmɑɑrɛ ngɑ mɑ du kɑ cinɛ yɑɑrɑ.
De ɑ go kɑ ɑduwɑ tɛ ndɑ cinɛ ŋmɑni, ɑ biyɑ yɑ go kɑ ɑduwɑ tɛ ɑmmɑ ɑ fɑhɑm sindɑ bɑrikɑ.
Yɑ di gɑɑ mɛtɛ ɑ tɛ? Biyɑ kunɑ no ɑ gɑ ɑduwɑ tɛ ɑmmɑ ɑ gɑ ɑduwɑ tɛ ndɑ ɑ fɑhɑm mo. A kɑɑ betu tɛ Biyɑ kunɑ. A kɑɑ betu tɛ mo ndɑ fɑhɑm.
Zɑngɑ sendi sɑɑ kɑ n go sɑɑbu biyɑ kunɑ, bɔrɔ fɔ goono kɑ ɑ̀ si ŋmɑɑni. À si fɑhɑm hɛ kɑ n go cii. Mɛtɛ ɑ̀ tɛ kɑ tu ɑmi sɑɑ kɑ n go sɑɑbu?
Ni, cimi no n go sɑɑbu ihinno ɑmmɑ hɑngɑ dɑmkɔ nɑɑne si cini.
A gɑ kɑ ɑ ŋmɔne Ikpɛ sɑɑbu kɑ ɑ gɑ sendi ndɑ cinɛ ŋmɑni ŋmɑni kɑ bisɑ wom kulu.
Ammɑ Mɛsiyɑ mɑrgɑ kunɑ ɑ bɑɑ yɑ sendi gu cii ndɑ ɑ fɑhɑm kɑ cindei fɑhɑmɑndi. Ngɑ di bisɑ yɑ sendi dubu wei cii cinɛ ŋmɑni ŋmɑni kunɑ.
Nyɑizei, wom lɑsɑbu yom kunɑ, wɑ si tɛ koo cɛnɑ yom. Ammɑ cɛmbɛrɛ cɛmbɛrɛ dɔ hɛrɛ, wɑ tɛ koo cɛnɑ yom. Wom lɑsɑbu yom kunɑ wɑ tɛ hinje wɑrɑnzɑkpɛ yom.
Moisi fɔndɑ kunɑ ǹ nɑ ɑ̀ hɑntum kɑ Ikpɛ cii: A kɑɑ sendi jɑmɑ wɔ sɛ ndɑ cinɛ ŋmɑni ŋmɑni yom A kɑɑ sendi ǹ sɛ yo yom mee gɑɑ. Ndɑ ɑ̀ kulu, ǹ si bɑ hɑngɑ dɑm ɑ sɛ.
Yɑ di gɑɑ, cinɛ ŋmɑni ŋmɑni yɑ ɑlɑmu nɑ. À nɑ ci nɑɑnekɔ yom sɛ ɑmmɑ zɑm kɑ nɑɑnekɔ yom sɛ. Andebitɛrɛ mo ɑ̀ mɑnɑ ci zɑm kɑ nɑɑnekɔ yom sɛ ɑmmɑ nɑɑnekɔ yom sɛ.
Zɑngɑ sendi, Mɛsiyɑ mɑrgɑ kulu meigu dɔ fɔ. Bɔrɔ kulu gɑ sendi ndɑ cinɛ ŋmɑni ŋmɑni yom. Bɔrɔ fɔ yom mo huro nodi kɑ ǹ mɑnɑ du cooɑndiyom wɑlɑ ǹ si nɑɑne. À nɑ ci beerem nge yom di cii wom sɛ hɔllɔkom yom?
Ammɑ zɑngɑ sendi mo wom kulu go ɑndebitɛrɛ tɛ. Bɔrɔ kɑ ɑ̀ si nɑɑne huro nodi. À mɑnɑ du cooɑndiyom. Andebitɛrɛ sendi kulu gɑ ɑ̀ zeeri. Andebitɛrɛ sendi gɑ ɑ̀ neesi mo.
À gɑɑ no, ɑ̀ bine kunɑ gundu yom kɑɑtɛrɛ. Bine ɑ̀ tɔ ɑ̀ mɑ jɛndɛbiri kɑ Ikpɛ bɛɛrɑndi. À kɑɑ cii: Hɑlɑbɑdɑ, Ikpɛ goono wom bɑndɑ.
A nyɑizei, mɛtɛ noyɑ dɑ? Sɑɑ kɑ wom meigu bɔrɔ fɔ kulu gundɑ Somu yom betu fɔ. À gundɑ cooɑndiyom. À gundɑ cinɛ ŋmɑni. À gundɑ kɑɑyomtɛrɛ bɑɑru. À gundɑ cinɛ yɑɑrɑyom. Ǹ kulu mɑ tɛ cɛrɛ nɑɑne ciniyom sɛ.
De bɔrɔ fɔ go sendi ndɑ cinɛ ŋmɑni, kɑlɑ ǹ mɑ tɔ ǹ bɔrɔ hinkɑ. À mɑ si bisɑ bɔrɔ hinzɑ mɑ. Ǹ kulu mɑ sendi kɑ furu cɛrɛ sɛ. Bɔrɔ fɔ mo cinɛ yɑɑrɑ.
De bɔrɔ fɔ si kɑ ɑ̀ mɑ cinɛ yom yɑɑrɑ, ɑ̀ mɑ dɛnjɛ. À mɑ si sendi Mɛsiyɑ mɑrgɑ kunɑ. À mɑ sendi Ikpɛ sɛ ngɑ biyɑ kunɑ.
Andebi hinkɑ wɑlɑ ihinzɑ mo mɑ sendi. Cindei mɑ sendi yom fɑyɑnkɑ.
De bine, Ikpɛ nɑ hɛ fɔ kɑɑtɛrɛ bɔrɔ fɔ ŋmɑni sɛ kɑ ɑ̀ gɑ gɔrɔ nungu di, sintine bɔrɔ mɑ dɛnjɛ.
Wom kulu yɑ hini kɑ ɑndebitɛrɛ tɛ ɑfɔ fɔ. Wom mɑ tɛ yɑ di hɑli ǹ kulu mɑ dendeni, ǹ kulu mɑ du himmɑ.
Andebi yom mɑ gundɑ hini ngei biyɑ yom bɔm.
Ikpɛ wɔ, kɔsɔngu mɑnɑ hunu ɑ̀ dɔ ɑmmɑ ɑ̀ dɔ nɑ lɑɑkɑli kɑne hunu. Zɑngɑ ɑ̀ cini tɛ hɑlɑɑlɑntei mɑrgɑ yom kulu kunɑ,
wɑ nɑm wom weibɔrɔ yom mɑ dɛnjɛ Mɛsiyɑ mɑrgɑ kunɑ. Ǹ mɑnɑ tu ǹ sɛ ǹ mɑ sendi. Ammɑ ǹ mɑ bɔm yeti gɑndɑ zɑngɑ Moisi fɔndɑ mo go kɑ ɑ̀ cii.
De ǹ go bɑɑ ngei mɑ fɑhɑm ndɑ hɛ fɔ, ǹ mɑ ngei kunye yom hã fuu. Hɑwi nɑ weibɔrɔ mɑ sendi Mɛsiyɑ mɑrgɑ kunɑ.
Wom dɔ no Ikpɛ Sendɑ hunu dee, wɑlɑ wom hinne dɔ no ɑ̀ tɔ?
Bɔrɔ fɔ go tɑmmɑ ngɑ yɑ ɑndebi nɑ wɑlɑ ngɑ gundɑ Biyɑ Hɑlɑɑlɑ noyom. Akpɛ mɑ bei hɛ wɔ kulu kɑ ɑ go hɑntum wom sɛ, Ikpɛ meire yom no.
Ammɑ de bɔrɔ bɑ si ndɑ, ǹ mɑ sɑɑle kɑɑ ɑkpɛ gɑɑ.
Ngɑ di sɛ nyɑizei, wɑ guuri ɑndebitɛrɛ tɛyom ndɑ himmɑ. Wɑ si hungu beerem mɑ sendi ndɑ cinɛ ŋmɑni ŋmɑni.
Ammɑ hɛ kulu mɑ tɛ ndɑ lɑɑkɑli ndɑ ɑ̀ fɔndɔ.
Nyɑizei, ɑ go wom hɔngɑndi Bɑɑru Hinno kɑ ɑ nɑ wom wɑɑzu ndɑ. Wom nɑ ɑ̀ tɑ. Bɑɑru Hinno kunɑ no wom go cɛ.
Bɑɑru Hinno wɔ dɔ no wom du fɑɑbɑ de wom nɑ Sendɑ kɑ ɑ nɑ wom wɑɑzu ndɑ jɛ ndɑ gɑɑbi. De ɑ̀ mɑnɑ ci yɑ, wom nɑɑne tɛ kɔnu.
A no wom sɛ hɛ kɑ ɑ̀ beeri kɑ bisɑ hɛ kulu kɑ hɛɛ mɑ, ɑ du. Ngɑ yɑ ci Mɛsiyɑ bu i dulum yom sɛ Ikpɛ Sendi hɑntumɑntɛ yom bɔm.
Ǹ nɑ ɑ̀ fiji. Jiribi hinzɑntɛ Ikpɛ nɑ ɑ̀ tunɑndi ngɑ Sendi hɑntumɑntɛ yom bɔm.
À hunutɛrɛ mo Sefɑ sɛ ndɑ coobɑɑbɑize wei cindi hinkɑ sɛ.
À bɑndɑ ɑ̀ bisɑ nyɑize zɑngu gu kɑ ɑ̀ hunutɛrɛ ǹ sɛ mefɔ. Ǹ bɑ yom mo go hunɑ hɑli mɑɑsɑ. Afɔ yom mo jiibi kɔ.
À bɑndɑ Yɑkɔfu di ɑ̀. Diyɑ yom mɑ kulu di ɑ̀.
Ǹ kulu bɑndɑ, hɛɛ mo, ɑ̀ fɑitɑ ɑ sɛ, hɛɛ kɑ ɑ goono zɑngɑ gundehunu.
Diyɑ yom kulu kunɑ mɑ, hɛɛ yɑ ci ǹ ŋmɔne icɛnɑ. Yɑ nɑ tɔ ǹ mɑ ɑ cɛɛ diyɑ zɑmɑ ɑ nɑ Ikpɛ mɑrgɑ guruguzɑndi.
Ammɑ Ikpɛ gomini gɑɑ ɑ ci hɛ kɑ ɑ ci. À gomini mɑnɑ tɛ kɔnu ɑ dɔ hɛrɛ. A nɑ gbei tɛ ndɑ diyɑ yom kulu sã. À mɑnɑ ci hɛɛ bo ɑmmɑ Ikpɛ gomini yɑ goono ɑ bɑndɑ.
Ngɑ di sɛ, de hɛɛ no, de ngei no, yɑ no i go bɑɑru fɛɛ. Yɑ mo no wom nɑɑne.
I go bɑɑru fɛɛ kɑ cii Ikpɛ nɑ Mɛsiyɑ tunɑndi bukɔei gɑme. Ifɔ sɛ wom kunɑ ɑfɔ yom go cii tunɑndiyom si bukɔei gɑme?
Ammɑ de tunɑndiyom si bukɔei gɑme, Mɛsiyɑ mɑnɑ tunu noyɑ me.
Ce bine, Mɛsiyɑ mɑnɑ tunu, i wɑɑzuyom tɛ kɔnu noyɑ. Wom nɑɑne mo tɛ kɔnu.
À bisɑ yɑ. I tɛ sɛdɑ Ikpɛ bɔm. I cii Ikpɛ nɑ Mɛsiyɑ tunɑndi. Ammɑ de bukɔei si tunu Ikpɛ mɑnɑ Mɛsiyɑ tunɑndi. Yɑ di gɑɑ i yom yɑ ci tɑngɑri sɛdɑ yom Ikpɛ dɔ.
De bukɔei si tunu, Mɛsiyɑ mɑnɑ tunu.
De bine Ikpɛ mɑnɑ Mɛsiyɑ tunɑndi, wom nɑɑne tɛ kɔnu noyɑ. Hɑli hɔ̃ mo wom goono wom dulum yom kunɑ.
Beerem mo kɑ ǹ bu Mɛsiyɑ kunɑ, ǹ hɑlɑci.
De hundi wɔ kunɑ no i go Mɛsiyɑ bɛɛjɛ tɛ, i tɛ sisibiize yom kɑ bisɑ bɔrɔ kulu.
Ammɑ cimi no Ikpɛ nɑ Mɛsiyɑ tunɑndi bukɔei gɑme. Ngɑ yɑ ci hɛijinɑ beerem kɑ ǹ bu kunɑ.
Bu hunu bɔrɔ fɔlɔnku dɔ. Yɑ no tunɑndiyom bukɔei gɑme hunu bɔrɔ fɔlɔnku dɔ.
Zɑngɑ ǹ kulu gɑ bu Adɑmu dɔ, yɑ nɑ ǹ gɑ ǹ kulu hunɑndi mɑ Mɛsiyɑ dɔ.
Ammɑ bɔrɔ kulu gundɑ ngɑ sɛsɛrɛyom dɔ. Mɛsiyɑ yɑ ci hɛijinɑ. Sɑɑ kɑ Mɛsiyɑ kɑɑ, ɑ̀ gɑɑ no beerem kɑ ǹ ci Mɛsiyɑ ŋmɔne yom kɑɑ tunu.
Mɛsiyɑ kɑɑ meire ndɑ hini kulu ndɑ dɑbɑri kulu wi. Cɔfɔ ɑ̀ kɑɑ kpetɛrɛ no Bɑɑbɑ Ikpɛ sɛ. À bɑndɑ, beenɑntɛ noyɑ.
Kɑlɑ de ɑ̀ mɑ kpetɛrɛ ŋmɑɑ hɑli ɑ̀ nɑ ibɛrɛ yom kulu dɑm ngɑ cee yom cire.
Kɔkɔrɔ bɑndɑ ibɛrɛ kɑ ɑ̀ gɑ ɑ̀ wi, ngɑ yɑ ci bu.
Ikpɛ Sendi hɑntumɑntɛ cii: Ikpɛ nɑ hɛ kulu dɑm ɑ̀ cee yom cire. Kɑ ɑ̀ cii Ikpɛ nɑ hɛ kulu dɑm Mɛsiyɑ cire, siikɑ si cɛ hinne bɑ yɑ si, ngɑ kɑ ɑ̀ nɑ hɛ kulu dɑm ɑ̀ cire.
Ammɑ sɑɑ kɑ Ikpɛ kɑɑ hɛ kulu dɑm ɑ̀ cire, ɑ̀ gɑɑ no Izɑ mo kɑɑ bɔm yeti gɑndɑ ɑ̀ sɛ. À nɑ hɛ kulu dɑm Izɑ cire zɑmɑ Ikpɛ mɑ ci ǹ kulu bɔm.
Bɔrɔ fɔ yom goono kɑ ǹ nɑ ngei bɔm mirɑndi bukɔ yom guribi. De bukɔ yom si tunu mɛtɛ beerem wɔ kɑɑ tɛ? De Ikpɛ si bukɔei tunɑndi ifɔ sɛ beerem wɔ gɑ kɑ ngei bɔm mirɑndi bukɔ yom guribi?
Ifɔ sɛ i yom mo lɔkɑci kulu i go kɑ i bɔm dɑm kɑtɑru kunɑ?
A go di bu dullu mo kɑ ɑ̀ bɑ kulu. A go wɔne dɑhirɑndi ɑ fɑihã bɔm kɑ ɑ gundɑ Mɛsiyɑ Yesu kunɑ kɑ simbɑ wom.
A tɑngɑm ndɑ gɑnjihɑm yom Efese wɑngɑrɑ. De ɑ tɑngɑm ndɑ zɑngɑ hɑndunyɑ beerem miilɑ goono ndɑ, hɑnfɑni fɔ no ɑ du ɑ̀ kunɑ de bukɔei si tunu? Kɑlɑ de i mɑ ŋmɑɑ, i mɑ hɑm zɑmɑ subɑ i bu no.
Wɑ si nɑm ǹ mɑ wom dɛrɑndi. Kpɑɑsi lɑlɔ yom cini dɑɑ hinno sɑrɑ.
Wɑ tɛ lɑɑkɑli zɑngɑ ɑ̀ hegu. Wɑ si dulum tɛ zɑmɑ bɔrɔ fɔ yom goono zɑm kɑ Ikpɛ bei kunɑ. A go kɑ ɑ̀ cii wom sɛ no kɑ wom hɑwɑndi.
Ammɑ bɔrɔ fɔ go cii, mɛtɛ no ǹ go bukɔei tunɑndi? Gɑɑhɑm fɔ dimi nɑ ǹ go kɑɑ ndɑ?
Sɑmu wɔ, hɛ kɑ n go dumɑ ɑ̀ si ye hundi gɑɑ kɑlɑ de ɑ̀ bu.
Hɛ kɑ n go dumɑ ɑ̀ mɑnɑ ci dumɑiize ɑmmɑ n go dimiize dumɑ. Hɑnibɑ mɔsɔngu mogure no wɑlɑ dimiize ŋmɑni fɔ.
Ammɑ Ikpɛ yɑ gɑ dumɑiize no tɑkɑri zɑngɑ ɑ̀ bɑɑ, dumɑiize kulu ndɑ ɑ̀ tɑkɑri.
Gɑɑbɑsi yom kulu mɑnɑ ci gɑɑbɑsi dimi fɔ. Iburɑdɑm yom gundɑ gɑɑbɑsi dimi fɔ. Memunu yom gundɑ ngei ŋmɔne. Ciifi yom gundɑ ngei ŋmɔne. Ciro yom gundɑ ngei ŋmɔne.
Bɛɛnɛ tɑkɑri ndɑ gɑndɑ tɑkɑri mɑ goono. Ammɑ bɛɛnɛ deizɑ fɔ goono. Gɑndɑ deizɑ mo ŋmɑni no.
Afɔ yɑ ci weenu deizɑ, ɑfɔ hɑndu deizɑ, ɑfɔ mo hɑndɑriyɑize yom deizɑ. Bɑ hɑndɑriyɑize yom mo kulu mɑnɑ ci ɑfɔ deizɑ dɔ.
Zɑngɑ yɑ wɔ nɑ bukɔei mo tunɑndiyom. Ǹ go gɑɑhɑm dumɑ fumbi kunɑ. Ikpɛ gɑ ɑ̀ tunɑndi ndɑ gɑɑhɑm kɑ ɑ̀ si hini kɑ fumbu.
Ǹ go kɑ ɑ̀ dumɑ, bɛɛrɛ si kunɑ. Ikpɛ gɑ ɑ̀ tunɑndi ndɑ deizɑ. Ǹ go kɑ ɑ̀ dumɑ hinɑbunutɛrɛ kunɑ. Ikpɛ gɑ ɑ̀ tunɑndi ndɑ dɑbɑri.
Ǹ go gɑɑhɑm hɑɑlikpɛ dumɑ. Ikpɛ gɑ ɑ̀ tunɑndi biyɑ ŋmɔne. Gɑɑhɑm hɑɑlikpɛ goono. Biyɑ ŋmɔne mo goono.
À sɛ no ǹ nɑ ɑ̀ hɑntum kɑ cii: Adɑmu, hɑibɔrɔ sintine tɛ hundikoni. Adɑmu kɔkɔrɔ bɑndɑ mo yɑ ci hundi nokɔ, biyɑ ŋmɔne.
Wɔ kɑ ɑ̀ ci biyɑ ŋmɔne, ɑ̀ mɑnɑ ci sintine, ɑmmɑ hɑɑlikpɛ di no. Biyɑ ŋmɔne mo dɛcɛ ɑ̀ bɑndɑ.
Ikpɛ nɑ hɑibɔrɔ sintine tɛ ndɑ gɑndɑ lɑɑbu. Gɑndɑ bɔrɔ no. Bɔrɔ hinkɑntɛ mo yɑ Kpe no kɑ ɑ̀ hunu zɑ bɛɛnɛ.
Bɔrɔ kɑ ǹ tɛ ndɑ gɑndɑ lɑɑbu zɑngɑ ɑ̀ bɑrɑ, yɑ nɑ ngei mo bɑrɑ, nge yom kɑ ǹ ci gɑndɑ ŋmɔne yom. Bɔrɔ kɑ ɑ̀ hunu zɑ bɛɛnɛ mo zɑngɑ ɑ̀ bɑrɑ, yɑ no ngei mo bɑrɑ, nge yom kɑ ǹ ci bɛɛnɛ ŋmɔne yom.
I nɑ gɑndɑ lɑɑbu bɔrɔ wɔ tɑkɑri zɑɑ. Yɑ no ngɑ mɑ kɑ ɑ̀ hunu zɑ bɛɛnɛ i gɑ ɑ̀ tɑkɑri zɑɑ.
A nyɑizei, ɑ go wɔne cii. Gɑɑbɑsi ndɑ kuri si hini kɑ Ikpɛ kpetɛrɛ tubu. Fumbi mo si wɔ kɑ ɑ̀ si hini kɑ fumbu tubu.
Gunɑ, ɑ go duje wɔne cii wom sɛ. I kulu si bu. Ammɑ Ikpɛ gɑ i kulu bɛrɛ.
À gɑ i bɛrɛ mefɔ mefɔ moo miilɑ fɔ, kuluu kɔkɔrɔ bɑndɑ jinde gɑɑ. Ǹ kɑɑ kuluu funsu. Cɔfɔ bukɔei kɑɑ tunu ndɑ gɑɑhɑm kɑ ɑ̀ si hini kɑ fumbu. I yom wɔ Ikpɛ gɑ i bɛrɛ.
Gɑɑhɑm kɑ ɑ̀ hini kɑ fumbu, kɑlɑ de ɑ̀ mɑ gɑɑhɑm kɑ ɑ̀ si hini kɑ fumbu dɑm. Gɑɑhɑm kɑ ɑ̀ hini kɑ bu mo, ɑ̀ mɑ gɑɑhɑm kɑ ɑ̀ si hini kɑ bu dɑm.
Gɑɑhɑm mo kɑ ɑ̀ hini kɑ fumbu kɑɑ gɑɑhɑm kɑ ɑ̀ si hini kɑ bu dɑm. Gɑɑhɑm kɑ ɑ̀ hini kɑ bu mɑ kɑɑ gɑɑhɑm kɑ ɑ̀ si hini kɑ bu dɑm. Sɑɑ di Ikpɛ Sendɑ kɑɑ tɔ kɑ ɑ̀ cii: Ǹ nɑ bu gonu gɑɑŋmɑɑyom kunɑ.
E bu, mɑni n nɑɑji? E ciyomɑ, mɑni n gɑɑŋmɑɑyom?
Bu nɑɑji yɑ ci dulum. Dulum dɑbɑri mo yɑ ci Ikpɛ fɔndɑ.
Ammɑ i mɑ Ikpɛ sɑɑbu, Ikpɛ kɑ ɑ̀ go kɑ i no gɑɑŋmɑɑyom i Kpe Yesu Mɛsiyɑ dɔ.
Ngɑ di sɛ, ɑ nyɑize binebɑɑkɔei, wɑ cɛ ɑ̀ mɑ boori. Wɑ si zinji. Wɑ himmɑ dɑm kɑ tɔntɔnu Kpe gbei kunɑ zɑmɑ wom bei wom gbei mɑnɑ ci kɔnu Kpe kunɑ.
Kɑ simbɑ ndɑ noyom kɑ ǹ meigu hɑlɑɑlɑntɛ yom sɛ zɑngɑ ɑ nɑ ɑ̀ dɑm Gɑlɑte Mɛsiyɑ mɑrgɑ yom sɛ, wom mo wɑ tɛ yɑ di.
Jiribi iye ŋmɔne hɑnu sintine kɑ ɑ̀ ci ɑlɑhɑdi bɔrɔ fɔ fɔ kulu mɑ cini kɑɑ ngɑ nooru kunɑ ndɑ zɑngɑ Ikpɛ nɑ ɑ̀ nɑ bɑrikɑ. À mɑ ɑ̀ dɑm nooru jisiyom dɔ. Nooru meiguyom mɑ si tɛ sɑɑ kɑ ɑ kɑɑ.
Wom mɑ beerem kɑ ǹ gɑ tɑbɑi suubɑ. Sɑɑ kɑ ɑ kɑɑ kɑɑ, ɑ gɑ ǹ dɔntɔm Yerusɑlɛm wɑngɑrɑ ndɑ tirɑ yom. Ǹ mɑ kpeindɑ wom noyom mɑ.
De bine, ɑ̀ kɑɑ sɑbɑ hɛɛ bumbum mɑ yɑ kpei, ǹ gɑ ɑ dum.
A kɑɑ kɑɑ wom dɔ sɑɑ kɑ ɑ kɑɑ gɑnɑ kɑ bisɑ Mɑsedoni lɑɑbu zɑmɑ Mɑsedoni lɑɑbu nɑ ɑ kɑɑ gɑnɑ kɑ bisɑ.
Hɑnibɑ mɑ, ɑ jiribi hinkɑ tɛ wom dɔ wɑlɑ mɑ yɑ hɑrigu tɛ wom dɔ nodi. Wom mɑ ɑ kɑmbɑzɑ nungu kɑ ɑ gɑ kpei.
Mɑɑsɑnkulu wɔ, ɑ si bɑɑ yɑ di wom bisɑyom gɑɑ. A gɑ bɑɑ yɑ jiribi yom tɛ wom dɔ de Kpe tu ɑ sɛ.
Ammɑ ɑ kɑɑ gɔrɔ Efese wɑngɑrɑ kɑlɑ Pɑntɛkotu jingɑru.
Ikpɛ nɑ fɔndɔ bɑmbɑtɑ feeri ɑ sɛ kɑ ɑ̀ gundɑ nɑfɑ. Ammɑ bɔrɔ bɑɑbɑ gɑ gɑɑbɑ ndɑ hɛɛ.
De Timote kɑɑ, wom mɑ tɛ ɑ̀ sɛ hɑli ɑ̀ mɑ goono wom gɑme hɑmburu si. Timote gɑ kɑ ngɑ bɔm nɑ kɑlɑ kɑlɑ Kpe gbei sɛ zɑngɑ hɛɛ.
Ngɑ di sɛ, bɔrɔ fɔ kulu mɑ si ɑ̀ fɛntɛ. Wom mɑ ɑ̀ kɑmbɑzɑ ɑ̀ mɑ tɔ ɑ dɔ bɑɑni zɑmɑ ɑ gɑ kɑ ɑ̀ bɑtu, ngɑ ndɑ nyɑizei.
Hɛ kɑ ɑ̀ ci nyɑize Apolo sendi, ɑ nɑ ɑ̀ ŋmɑɑrɛ ndɑ himmɑ ɑ̀ mɑ kpei wom dɔ ndɑ nyɑize yom. Ammɑ ɑ̀ si bɑɑ bɑ cɛnɑ ngɑ mɑ kɑɑ mɑɑsɑ. Sɑɑ kɑ ɑ̀ du dɑɑmɑ ɑ̀ kɑɑ kɑɑ.
Wɑ bɑtu. Wɑ cɛ ndɑ gɑɑbi nɑɑne kunɑ. Wɑ tɛ hɑibɔrɔ yom. Wɑ gɑɑbi dɑm wom bɔm gɑɑ.
Hɛ kulu mɑ tɛ wom gɑme kunɑ ndɑ bɑɑkɑsine.
Wom go bei Tifɑnu ndɑ ɑ̀ fuu bɔrɔ yom, ngei yɑ ci Akɑyɑ lɑɑbu gɑnɑkɔ sintine yom. Ǹ nɑ ngei bɔm no mo kɑ cini tɑmtɛrɛ hɑlɑɑlɑntɛ yom sɛ. Mɑɑsɑ nyɑizei, hɛ fɔ himmɑ nɑ ɑ gɑ wom no.
Wom wɔ, wɑ bɔm yeti gɑndɑ bɔrɔ yɑ di dimi yom sɛ ndɑ beerem kulu sɛ kɑ ǹ go gbei tɛ cɛrɛ bɑndɑ.
A go fɑihã ndɑ Tifɑnu ndɑ Futɑnɑ ndɑ Akɑilɑ kɑɑyom zɑmɑ ǹ kɑɑndɑ ɑ sɛ hɛ kɑ ɑ̀ nɑ ɑ gɑziɑ wom dɔ hɛrɛ.
Ǹ nɑ ɑ bine yeenɑndi ndɑ wom ŋmɔne yom mo. Ngɑ di sɛ, wom mɑ bɛɛrɛ tɛ bɔrɔ wɔne dimi yom sɛ.
Azi lɑɑbu Mɛsiyɑ mɑrgɑ yom go wom fɔɔ. Akilɑ ndɑ Pirisilɑ ndɑ Mɛsiyɑ mɑrgɑ kɑ ɑ̀ goono ǹ hundi kunɑ, ngei mɑ go wom fɔɔ kɑlɑ kɑlɑ Kpe kunɑ.
Nyɑizei kulu gɑ wom fɔɔ. Wɑ cɛrɛ fɔɔ ndɑ jɛrɛbɛ sumsumyom hinno bɑɑkɑsine kunɑ.
Hɛɛ Pɔlu, ɑ gɑ wom fɔɔ mo. Ngɑ wɔ, hɛɛ bumbum yɑ nɑ ɑ̀ hɑntum ndɑ ɑ kɑmbɛ.
De bɔrɔ fɔ si bɑɑ Kpe Yesu Mɛsiyɑ ɑ̀ mɑ ci lɑɑliɑntɛ. E Kpe, kɑɑ.
Kpe Yesu Mɛsiyɑ gomini mo goono wom bɑndɑ.
A bɑɑkɑsine goono wom kulu dɔ Mɛsiyɑ Yesu kunɑ. Ami.
Hɛɛ Pɔlu, hɛɛ yɑ Yesu Mɛsiyɑ diyɑ no Ikpɛ binebɑɑ dɔ. Hɛɛ ndɑ i nyɑize Timote, i yom yɑ go wom fɔɔ, wom kɑ wom ci Ikpɛ mɑrgɑ kɑ ɑ̀ goono Kɔlɛnte wɑngɑrɑ. I go hɑlɑɑlɑntɛ yom kulu kɑ ǹ goono Akɑyɑ lɑɑbu kulu fɔɔ.
Gomini ndɑ lɑɑkɑli kɑne kɑ ǹ hunu zɑ i Bɑɑbɑ Ikpɛ ndɑ Kpe Yesu Mɛsiyɑ dɔ, ǹ mo goono wom bɑndɑ.
I mɑ i Kpe Yesu Mɛsiyɑ Bɑɑbɑ sɑɑbu. Ngɑ yɑ ci Bɑɑbɑ kɑ ɑ̀ tɔ ndɑ suuji, Ikpɛ kɑ ɑ̀ gundɑ yɑmɑrɑndiyom kulu.
À go kɑ i yɑmɑrɑndi i tɑɑbi kulu kunɑ zɑmɑ i mɑ du kɑ beerem mo kɑ ǹ goono tɑɑbi ŋmɑni ŋmɑni kunɑ yɑmɑrɑndi. I mɑ ɑ̀ tɛ ndɑ yɑmɑrɑndiyom kɑ Ikpɛ tɛ i sɛ.
Zɑngɑ Mɛsiyɑ guruguze yom go bɑ i kunɑ, yɑ no i yɑmɑrɑndiyom mo go bɑ Mɛsiyɑ kunɑ.
Ammɑ kɑ i go kɑnkɑm, ngɑ di tɛ no wom yɑmɑrɑndiyom ndɑ wom fɑɑbɑ sɑbu sɛ. Zɑ kɑ Ikpɛ go kɑ i yɑmɑrɑndi, ngɑ di tɛ no wom yɑmɑrɑndiyom ndɑ wom fɑɑbɑ sɑbu sɛ mo. Yɑ no wom mɑ du yɑmɑrɑndiyom hɑli wom mɑ hini suuru ndɑ guruguze fɔlɔnkuei kɑ i yom mo, i go du wom yɑmɑrɑndiyom.
Bɛɛjɛ kɑ i gundɑ kɑ simbɑ wom, ɑ̀ sinji kɑ boori. I go bei de wom gundɑ bɑ ndɑ i yom kɑnkɑmi yom kunɑ, wom gundɑ bɑ mo ndɑ i yom yɑmɑrɑndiyom kunɑ.
Nyɑizei, i si bɑɑ wom mɑ goono zɑm kɑ bei kunɑ, kɑ simbɑ ndɑ i kɑnkɑmi kɑ ɑ̀ tɛ i sɛ Azi lɑɑbu. À nɑ i tɑɑni kɑlɑ kɑlɑ. À bisɑ i yom gɑɑbi hɑli ɑ̀ tɔ i lɑɑkɑli hunu i hunɑyom gɑɑ.
Ammɑ i bumbum, i bei i bɔm gɑɑ kɑ bu nɑ guuri zɑɑ i bɔm hɑli i mɑ si i bɔm nɑɑne. Ammɑ i go Ikpɛ nɑɑne, ngɑ kɑ ɑ̀ go bukɔei tunɑndi.
Ikpɛ mo nɑ i kɑɑ bu bɑmbɑtɑ wɔ kunɑ. À go kɑ i kɑɑ mo. I nɑ i bɛɛjɛ sinji ɑ̀ gɑɑ, ɑ̀ gɑ i kɑɑ mo kpɛɛnɛ.
Wom mo, wom go kɑ i gɑɑ ndɑ wom ŋmɔne ɑduwɑ yom. Yɑ no Ikpɛ tu ndɑ gomini noyom kɑ i du bɔrɔ bɑɑbɑ ɑduwɑ yom sɑbu sɛ hɑli bɔrɔ boobo mɑ sɑɑbuyom tɛ kɑ simbɑ i yom.
Wɔne yɑ ci i bɛɛrɛ. I bine kunɑ sendi go tɛ sɛdɑ kɑ i gɔrɔ hɑndunyɑ kunɑ yɑ mo wom dɔ hɛrɛ ndɑ bɔrɔhinnotɛrɛ ndɑ cimi kɑ ɑ̀ hunu Ikpɛ dɔ. I mɑnɑ i gɔrɛ tɛ ndɑ hɑndunyɑ hɑikusutɛrɛ ɑmmɑ i nɑ ɑ̀ tɛ ndɑ Ikpɛ gomini.
I si hɛ fɔ ŋmɑni hɑntum wom sɛ kɑ ɑ̀ ŋmɑnɑ wɔ kɑ wom go coo. Wom go kɑ ɑ̀ fɑhɑm mɑ. A bɑɑ wom mɑ ɑ̀ fɑhɑm sã sã.
Zɑngɑ wom mo, wom fɑhɑm jɛrɛ fɔ kɑ i yom yɑ ci wom bɛɛrɛ sɑbɑbu. Yɑ no wom mo, wom ci i bɛɛrɛ sɑbɑbu Kpe Yesu hɑnu hine.
Nɑɑne wɔne kunɑ, ɑ bɑɑ yɑ kɑɑ wom dɔ jinɑ zɑmɑ wom mɑ du bɑrikɑ hinkɑntɛ.
Zɑ wom dɔ mo, yɑ bisɑ kɑ kpei Mɑsedoni lɑɑbu. Zɑ Mɑsedoni lɑɑbu kpɛɛnɛ yɑ ye kɑ kɑɑ wom dɔ. Wom mɑ ɑ kɑmbɑzɑ yɑ kpei Yude lɑɑbu.
Yɑ di gɑɑ, sɑɑ kɑ ɑ go wɔne miilɑ ɑ nɑ ɑ̀ cii ndɑ siikɑ siikɑ dee? Wɑlɑ hɛ yom kɑ ɑ gɑ miilɑ hɑndunyɑ lɑsɑbu bɔm nɑ ɑ go kɑ ɑ̀ tɛ hɑli yɑ cii oò, oò ndɑ ɑwo, ɑwo?
Ammɑ Ikpɛ yɑ nɑɑnekpɛ no. À sɛ no, i sendɑ kɑ i tɛ wom sɛ ɑ̀ mɑnɑ tɛ ndɑ oò ndɑ ɑwo.
Hɛɛ ndɑ Silɑfim ndɑ Timote nɑ Ikpɛ Ize, Yesu Mɛsiyɑ bɑɑru fɛɛ wom gɑme. Wɑɑzu kɑ i tɛ i mɑnɑ ɑ̀ tɛ ndɑ oò ndɑ ɑwo. À tɛ ndɑ oò kɑ ɑ̀ goono Mɛsiyɑ kunɑ.
Ikpɛ ɑlikɑwɑli yom kulu, ɑ̀ dɔ no ǹ ŋmɔne oò goono. À dɔ mo no i go cii ɑmi kɑ kɑɑndɑ deizɑ Ikpɛ sɛ.
Wɔ kɑ ɑ̀ nɑ i tɑbɑtɑndi kɑ i suubɑ wom bɑndɑ Mɛsiyɑ kunɑ, ngɑ yɑ ci Ikpɛ.
Ngɑ mɑ yɑ nɑ sɛdɑ dɑm i gɑɑ. À nɑ i nɑ Biyɑ Hɑlɑɑlɑ i bine yom kunɑ zɑngɑ deimi jɛrɛ.
Hɛɛ wɔ, ɑ go kɑ Ikpɛ tɛ sɛdɑ ɑ hundi bɔm, wom bɑkɑɑyom sɛ nɑ yɑ nɑ kɑɑ Kɔlɛnte wɑngɑrɑ kpɛɛnɛ.
I sindɑ hini wom nɑɑne bɔm, ɑmmɑ i yom yɑ wom bɔrɔ hinkɑntɛ yom no wom fɑihã sɑbu sɛ. Nɑɑne gɑɑ nɑ, wom go cɛ kɑ boori.
Ammɑ ɑ nɑ guuri zɑɑ ɑ bine kunɑ yɑ si ye wom dɔ ndɑ binesɛrɛ.
De ɑ nɑ wom bine sɑrɑndi, mee yɑ nɑm yɑ fɑihã, de ɑ̀ nɑ ci bɔrɔ kɑ ɑ nɑ ɑ̀ bine sɑrɑndi di?
Sɑɑ kɑ ɑ kɑɑ kɑɑ ɑ bine mɑ si sɑrɑ ndɑ beerem kɑ ǹ himɑ yɑ fɑihã ndei. A nɑ wɔne hɑntum nɑ zɑmɑ ngɑ di si tɛ. A gundɑ nɑɑne ngɑ di wom kulu gɑɑ kɑ ɑ fɑihã mɑ ci wom kulu ŋmɔne.
Kɑnkɑmi bɑmbɑtɑ kunɑ ndɑ binesɛrɛ ndɑ mundi boobo no ɑ hɑntum wom sɛ. À mɑnɑ ci zɑmɑ wom bine yom mɑ sɑrɑ ɑmmɑ zɑmɑ wom mɑ bei ɑ gundɑ wom bɑɑkɑsine hɑli ǹ ci mɔsɔ.
Ammɑ de bɔrɔ fɔ nɑ binesɛrɛ tɛ, ɑ̀ mɑnɑ ci hɛɛ hinne bine nɑ ɑkpɛ sɑrɑ ɑmmɑ wom kulu bine no ɑ̀ sɑrɑ. Zɑngɑ jɛrɛ fɔ bine nɑ ɑ̀ sɑrɑ ɑmmɑ yɑ si cii kɑ bisɑ.
Ciiti kɑ jɑmɑ tɛ bɔrɔ sɛ, ɑ̀ wɑsɑ.
À sɛ no, mɑɑsɑ ɑ̀ himɑ no dom, wom mɑ ɑ̀ yɑɑfɑ. Wom mɑ ɑ̀ nɑ himmɑ hɑli binesɛrɛ mɑ si ɑ̀ tɑɑni.
À sɛ nɑ, ɑ go wom ŋmɑɑrɛ wom mɑ cɛbɛ ɑ̀ sɛ bɑɑkɑsine.
À sɛ mo no ɑ hɑntum wom sɛ kɑ wom bubure yɑ bei hɑli wom go hɛ kulu gɑnɑ.
Bɔrɔ kɑ wom go yɑɑfɑ ndɑ hɛ fɔ, hɛɛ mo ɑ go kɑ ɑ̀ yɑɑfɑ. De ɑ nɑ bɔrɔ fɔ yɑɑfɑ ndɑ hɛ fɔ wom sɑbu sɛ no, ɑ nɑ ɑ̀ tɛ Mɛsiyɑ jine.
A mɑ ɑ̀ yɑɑfɑ zɑmɑ Setɑm mɑ si du i gɑɑ dɑɑmɑ. I gɑ kɑ ɑ̀ sijirɑ yom bei.
Sɑɑ kɑ ɑ kɑɑ Toɑsɑ wɑngɑrɑ kɑ Mɛsiyɑ Bɑɑru Hinno wɑɑzu tɛ, Kpe nɑ fɔndɔ feeri ɑ sɛ.
A lɑɑkɑli mɑnɑ kɑni zɑmɑ yɑ nɑ di ɑ nyɑize Titu. À sɛ no, ɑ nɑ ǹ too kɑ kpei Mɑsedoni lɑɑbu.
I mɑ Ikpɛ sɑɑbu zɑmɑ sɑɑ kulu ɑ̀ go kpeindɑ i yom jine i mo gɑɑŋmɑɑ Mɛsiyɑ kunɑ. Nungu kulu no ɑ̀ go kɑ ngɑ beiyom kɑɑtɛrɛ i dɔ zɑngɑ wɑidi bɑmbɑriyom.
I yom yɑ ci Mɛsiyɑ wɑidi hɛo kɑɑnɔ Ikpɛ sɛ beerem kɑ ǹ go fɑɑbɑ ndɑ beerem kɑ ǹ go hɑlɑci gɑme kunɑ.
I bɑrɑ bɔrɔ fɔ yom sɛ yɑ di zɑngɑ bu hɛo kɑ ɑ̀ gɑ kɑɑndɑ bu. Cindei mo sɛ i bɑrɑ zɑngɑ hundi hɛo kɑ ɑ̀ go hundi no. Mee yɑ wɑsɑ hɛ nge yom di sɛ?
I si kɑ Ikpɛ Sendɑ bɛrɛ zɑngɑ jɑmɑ gɑ tɛ liibɑ sɛ. Ammɑ i go sendi cimi kpɑrɛ tɛ Mɛsiyɑ kunɑ Ikpɛ jine.
I yom mo i sinti kɑ bɛɛrɛ tɛ i bɔm sɛ kpɛɛnɛ noyɑ bɑ? Zɑngɑ bɔrɔ fɔ yom go bɑɑ, ɑ̀ tɔ i mɑ bɛɛrɛ tirɑ yom hɑntum wom sɛ no wɑlɑ kɑ du bɛɛrɛ tirɑ yom wom dɔ?
Wom yɑ ci i tirɑ kɑ Ikpɛ hɑntum i bine yom kunɑ. Bɔrɔ kulu nɑ ɑ̀ bei. Bɔrɔ kulu nɑ ɑ̀ coo mo.
Wɔne wɔ tɛrɛkpɑrɛ no, wom yɑ ci Mɛsiyɑ tirɑ kɑ ɑ̀ hunu i gbei tɛyom dɔ. À mɑnɑ ɑ̀ hɑntum ndɑ hɑntumyom hɛ ɑmmɑ ɑ̀ nɑ ɑ̀ hɑntum ndɑ Ikpɛ Biyɑ hundikpɛ. À mɑnɑ ɑ̀ hɑntum tɑndi yom gɑɑ ɑmmɑ iburɑdɑm yom bine yom kunɑ.
Nɑɑne wɔne Mɛsiyɑ gɑɑ nɑ i gundɑ Ikpɛ dɔ hɛrɛ.
À mɑnɑ ci i bumbum i mɑ hini kɑ hɛ fɔ lɑsɑbu i bɔm gɑɑ no bo. I hinɑ kulu Ikpɛ dɔ nɑ ɑ̀ go hunu.
Ikpɛ yɑ nɑ i no hini i mɑ tɛ ɑlikɑwɑli teji gbeiteeri yom. I mɑnɑ ci tirɑ biiriize gbeiteeri yom ɑmmɑ i ci Ikpɛ Biyɑ gbeiteeri yom. Tirɑ biiriize gɑ wi nɑ ɑmmɑ Ikpɛ Biyɑ cɛ gɑ hunɑndi nɑ.
Moisi fɔndɑ gbei kɑ ɑ̀ kɑɑndɑ bu, Ikpɛ nɑ ɑ̀ jeeri ndɑ biiriize yom tondi yom gɑɑ. À tɛ deizɑ hɑli Isirɑilɑ ize yom mɑnɑ hini kɑ moo sinji Moisi moodumɑ gɑɑ, ɑ̀ moodumɑ deizɑ sɑbu sɛ. Deizɑ wɔ gundɑ beeniyom.
Yɑ mo Biyɑ Hɑlɑɑlɑ gbei tɛ deizɑ kɑ bisɑ.
Ciiti kɑ zeeri gbei tɛ deizɑ. Yɑ mo cɛɑndiyom susu gbei, ɑ̀ bisɑ fɑ kɑ bɑ deizɑ dɔ.
Hɛ kɑ ɑ̀ gundɑ deizɑ dom, ɑ̀ sindɑ bɛɛrɛ mɑɑsɑ zɑmɑ deizɑ goono kɑ ɑ̀ bisɑ.
Wɔ kɑ ɑ̀ bisɑ gundɑ deizɑ. Yɑ mo wɔ kɑ ɑ̀ go gɔrɔ, cɛ tɛ deizɑ kɑ bisɑ fɑ.
À sɛ no, zɑ kɑ i gundɑ bɛɛjɛ ngɑ di, i go gbei tɛ ndɑ yɑrutɛrɛ bɑmbɑtɑ.
I si tɛ zɑngɑ Moisi kɑ ɑ̀ nɑ fɑtɑlɑ dɑm kɑ ngɑ moodumɑ dɑɑbu, zɑmɑ Isirɑilɑ ize yom mɑ si moo sinji kɑɑri bisɑntɛ gɑɑ.
Ammɑ ǹ lɑɑkɑli goono dɑɑbɑntɛ hɑli mɑɑsɑ. Sɑɑ kɑ ǹ go Alikɑwɑli Zeenɔ coo kulu fɑtɑlɑ goono ǹ sɛ. Ǹ mɑnɑ fɑtɑlɑ kɑɑ zɑmɑ Mɛsiyɑ kunɑ no ɑ̀ tɔ ngɑ mee.
Bɑ hunkunɑ sɑɑ kɑ ǹ go Moisi tirɑ yom coo, kulu fɑtɑlɑ goono ǹ bine yom bɔm.
Ammɑ sɑɑ kɑ bɔrɔ fɔ kɑɑ bɛrɛ Kpe dɔ hɛrɛ Ikpɛ gɑ ɑ̀ kɑɑ.
Kpe cɛ bine, Biyɑ no. Nungu kɑ Kpe Biyɑ goono, nodi no bɔrɔcinitɛrɛ goono.
Ammɑ i kulu kɑ i moodumɑ yom goono feerɑntɛ, i gɑ Kpe deizɑ gunɑ zɑngɑ diji kunɑ. Ikpɛ go kɑ i bɛrɛ zɑngɑ ngɑ tɑkɑri, deizɑ kɑ kpei deizɑ dɔ. Kpe Biyɑ dɔ no deizɑ wɔ go hunu.
I du suuji Ikpɛ dɔ. Ngɑ di sɛ, zɑ kɑ i gundɑ gbei wɔne mo i si fɑrigɑ.
Ammɑ hɛ kulu kɑ ɑ̀ ci hɑwi, hɛ kɑ ɑ̀ cini tɛ tugu kunɑ i nɑ ɑ̀ furu. I si dirɑ ndɑ cɛmbɛrɛ cɛmbɛrɛ. I si Ikpɛ Sendɑ mo siirɑndi ɑmmɑ i go cimi cii sã sã. I go kɑ i bɔm cɛbɛ iburɑdɑm bine kunɑ sendi dɔ Ikpɛ jine.
Ammɑ de ǹ nɑ i Bɑɑru Hinno wɔ dɑɑbu, beerem kɑ ǹ go hɑlɑci sɛ no ɑ̀ go dɑɑbu.
Zɑmɑni wɔ ŋmɔne ikpɛ nɑ dɑnɑmtɛrɛ dɑm beerem kɑ ǹ si nɑɑne fɑhɑm gɑɑ. À nɑ ɑ̀ tɛ hɑli Bɑɑru Hinno deizɑkpɛ kɑɑri mɑ si hɑɑgɑ ǹ gɑɑ. Bɑɑru Hinno deizɑ wɔ yɑ ci Mɛsiyɑ, Mɛsiyɑ kɑ ɑ̀ ci Ikpɛ tɑkɑri.
I si kɑ i bɔm bɑɑru fɛɛ, ɑmmɑ i gɑ wɑɑzu ko cii Yesu Mɛsiyɑ yɑ Kpe no. I go cii i yom yɑ ci wom tɑm yom Yesu sɑbu sɛ.
Ikpɛ kɑ ɑ̀ cii, kɑɑri mɑ hɑɑgɑ kube bindi bindi, ɑ̀ nɑ kɑɑri dɑm i bine yom kunɑ. Ikpɛ nɑ ɑ̀ dɑm nɑ zɑmɑ ngɑ mɑ ngɑ deizɑ beiyom hɑɑgɑndi i sɛ Yesu Mɛsiyɑ moodumɑ gɑɑ.
Ammɑ hɑizici wɔne goono i sɛ lɑɑbu kusu yom kunɑ zɑmɑ dɑbɑri bɑmbɑtɑ wɔ mɑ ci Ikpɛ ŋmɔne, ɑ̀ mɑnɑ hunu i dɔ.
Kɑnkɑmi dimi dimi kulu nɑ i tɑɑni ɑmmɑ i mɑnɑ tutubu. I lɑɑkɑli tunu ɑmmɑ i mɑnɑ zɑm bɛɛjɛ.
Ǹ go kɑ i guruguzɑndi ɑmmɑ Ikpɛ mɑnɑ i furu. Ǹ go kɑ i zeeri ɑmmɑ i mɑnɑ hɑlɑci.
Sɑɑ kulu i go Yesu bu jɛrɛ i gɑɑhɑm yom kunɑ zɑmɑ Yesu hundi mo mɑ hunutɛrɛ i gɑɑhɑm yom kunɑ.
I yom kɑ i go hunɑ, sɑɑ kulu ǹ go kɑ i dɑm bu kɑmbɛ Yesu sɑbu sɛ. Ǹ go kɑ ɑ̀ tɛ no zɑmɑ Yesu hundi mo mɑ hunutɛrɛ i gɑɑhɑm yom kunɑ kɑ ǹ goono buyom bɔm.
Yɑ di gɑɑ, bu go gbei tɛ i kunɑ ɑmmɑ hundi mo go gbei tɛ wom kunɑ.
Zɑngɑ i kulu gundɑ nɑɑne fɔlɔnku kɑ ɑ̀ sɑbɑ ndɑ Ikpɛ Sendi hɑntumɑntɛ kɑ ɑ̀ cii: A nɑɑne. À sɛ no, ɑ sendi. I yom mo i go nɑɑne. À sɛ no, i go sendi.
I go bei wɔ kɑ ɑ̀ nɑ Kpe Yesu tunɑndi bukɔei gɑme, ɑ̀ gɑ i tunɑndi Yesu dɔ. À gɑ i cɛɑndi ngɑ jine wom bɑndɑ.
Wom sɑbu sɛ no hɛ kulu goono hɑli gomini kɑ ɑ̀ go bɑ kɑ tɔntɔnu bɔrɔ boobo dɔ, ɑ̀ mɑ nɑm sɑɑbuyom mɑ bɑ Ikpɛ deizɑ sɛ.
À sɛ no, i si fɑrigɑ. Bɑ de i tɛrɛ bɔrɔ fɔ go sɑrɑ, ǹ go kɑ i bine yom kunɑ bɔrɔ tejɑndi hɑnu kɑ kɑɑ hɑnu.
I mɑɑsɑ kɑnkɑmi dɔgɔnɑntɛ go kɑɑndɑ i sɛ deizɑ ndɑ bɑyom kɑ ɑ̀ si beeni. Deizɑ wɔ kɑnkɑmi neesiji tɑɑbi dɔgɔnɑntɛ ŋmɔne no.
I moo yom si sinjɑntɛ hɛ yom kɑ mɑɑ go di gɑɑ kɑlɑ hɛ yom kɑ moo si di. Hɛ yom kɑ moo go di, bisɑntɛ yom no ɑmmɑ hɛ yom kɑ mɑɑ si di, ǹ sindɑ beeniyom.
I go bei hɑndunyɑ gɑɑhɑm wɔ kɑ ɑ̀ kunɑ i goono ɑ̀ himɑ kuuru bukɑ. De ɑ̀ hɑlɑci i gundɑ cinɑri fɔ Ikpɛ dɔ, fuu kɑ ǹ mɑnɑ tɛ ndɑ kɑmbɛ. À goono bɛɛnɛ kunɑ, beeniyom si.
Cimi no, i go dure kuuru bukɑ wɔ kunɑ zɑmɑ i go bɑɑ kɑlɑ kɑlɑ Ikpɛ mɑ i fuu bɛɛnɛ ŋmɔne dɑm i sɛ.
Sɑɑ kɑ Ikpɛ gɑ ɑ̀ dɑm i sɛ, ǹ si i gɑru bumbum.
Cimi nɑ, i yom kɑ i goono gɑɑhɑm kuuru wɔ kunɑ i go dure ndɑ jɛɛjɛ. À mɑnɑ ci Ikpɛ mɑ i gɑɑhɑm wɔne hobu kɑ kɑɑ bɑ, ɑmmɑ i go bɑɑ Ikpɛ mɑ bɛɛnɛ ŋmɔne dɑm i sɛ. À mɑ ɑ̀ dɑm i sɛ hɑli hundi mo mɑ hɛ kɑ ɑ̀ goono buyom bɔm gonu.
Bɔrɔ kɑ ɑ̀ nɑ ngɑ di tɛ i kunɑ, Ikpɛ no. À nɑ i nɑ Biyɑ Hɑlɑɑlɑ kɑ ɑ̀ ci i deimi jɛrɛ.
À sɛ no sɑɑ kulu i gundɑ himmɑ. I bei zɑ kɑ i goono gɑɑhɑm wɔne kunɑ i gɑ mooru ndɑ Kpe gɔrɛ dɔ.
Nɑɑne nɑ i gɑ dirɑ ndɑ, ɑ̀ mɑnɑ ci ndɑ diyom.
I gundɑ himmɑ. I bine gɑ bɑɑ i mɑ gɑɑhɑm wɔne nɑm kɑ gɔrɔ Kpe dɔ.
À sɛ nɑ, de gɑɑhɑm wɔne kunɑ no i bo gɔrɔ wɑlɑ i kɑɑ hunu ɑ̀ kunɑ no, i dee go wetere i mɑ kɑɑni ɑ̀ sɛ.
Tilɑsi no i kulu mɑ cɛ Mɛsiyɑ ciiti kɑrigɑ jine hɑli bɔrɔ kulu mɑ du ngɑ tɛyom bɔm kɑ simbɑ ndɑ hɛ kɑ ɑ̀ tɛ sɑɑ kɑ ɑ̀ goono gɑɑhɑm kunɑ, de ihinno no wɑlɑ ilɑlɔ nɑ.
Zɑ kɑ i go Kpe hɑmbure bei, ɑ̀ sɛ no i go ceeci i mɑ beerem bɛrɛ. Ammɑ i ci bɔrɔ kpɑrɛ yom Ikpɛ sɛ. A go tɑmmɑ mo i ci bɔrɔ kpɑrɛ yom wom bine kunɑ sendi kunɑ mo.
I si i bɔm sifɑ kpɛɛnɛ wom sɛ. Ammɑ i go wom no dɑɑmɑ wom mɑ fɑɑre ndɑ i yom. Wom mɑ du hɛ fɔ kɑ tu kɑ yeti beerem sɛ kɑ ǹ go fɑɑre ndɑ tɑkɑri, ɑ̀ mɑnɑ ci ndɑ bine.
De i ci bɔmsikpɛ yom, i ci yɑ no Ikpɛ sɛ. De i ci bɔmkpɛ yom, i ci yɑ nɑ wom sɛ.
Mɛsiyɑ bɑɑkɑsine go kɑ i fum zɑmɑ i go wɔne bei siikɑ si zɑ kɑ bɔrɔ fɔ bu bɔrɔ kulu sɛ, yɑ di gɑɑ bɔrɔ kulu bu.
Mɛsiyɑ bine bu bɔrɔ kulu sɛ, zɑmɑ beerem kɑ ǹ gɑ hunɑ ǹ mɑ si hunɑ kpɛɛnɛ ngei bɔm sɛ. Ammɑ ǹ mɑ hunɑ ɑ̀ sɛ, ngɑ kɑ ɑ̀ bu kɑ tunu ǹ sɛ.
Hɑli ɑ̀ tɔ mɑɑsɑnkulu, i si bɔrɔ fɔ kulu bei zɑngɑ hɑndunyɑ go kɑ ɑ̀ bei. Ammɑ dom bɑ kɑ i nɑ Mɛsiyɑ bei zɑngɑ hɑndunyɑ, i si ɑ̀ bei kpɛɛnɛ zɑngɑ yɑ.
De bɔrɔ fɔ goono Mɛsiyɑ kunɑ, ngɑ yɑ ci tɑkɑhɛ teji. Hɛ zeenɔ yom bisɑ. Gunɑ, hɛ kulu tɛ iteji.
Hɛ kulu mo, Ikpɛ dɔ nɑ ɑ̀ go hunu. Ngɑ yɑ ɑ̀ nɑ sɑbɑ dɑm i yom ndɑ ngɑ gɑme Yesu Mɛsiyɑ dɔ. A nɑ i no sɑsɑbɑndiyom gbei mo.
Mɛsiyɑ kunɑ no Ikpɛ goono ko sɑbɑ dɑm ngɑ ndɑ hɑndunyɑ gɑme. À si kɑ iburɑdɑm yom tɑɑli yom lɑsɑbu ǹ sɛ. À bine nɑ sɑsɑbɑndiyom sendi tɑlifi i gɑɑ.
Yɑ di gɑɑ i bɑrɑ nɑ beerem kɑ Ikpɛ sɑmbɑ Mɛsiyɑ sɑbu sɛ. Zɑngɑ Ikpɛ mee i go wom no himmɑ ko ŋmɑɑrɛ Mɛsiyɑ sɑbu sɛ, wom mɑ sɑbɑ ndɑ Ikpɛ fɑ.
Mɛsiyɑ mɑnɑ dulum bei. Ndɑ ɑ̀ kulu, Ikpɛ nɑ ɑ̀ tɛ i sɛ dulum zɑmɑ ɑ̀ kunɑ i mɑ tɛ Ikpɛ cɛɑndiyom susu.
I yom mo, i go gbei tɛ ndɑ Ikpɛ. À sɛ no, i go wom ŋmɑɑrɛ, wɑ si Ikpɛ gomini tɑ kɑ tɛ kɔnu.
À cii: Lɔkɑci kɑ ɑ̀ hegu ɑ nɑ hɑngɑ dɑm n sɛ. Fɑɑbɑ hɑnu kunɑ mo, ɑ nɑ n gɑɑ. Gunɑ, mɑɑsɑnkulu lɔkɑci hegu. Mɑɑsɑnkulu fɑɑbɑ hɑnu nɑ.
I si dɛrɛyom hɛ sɑbɑbu dɑm bɔrɔ fɔ kulu jine zɑmɑ ǹ mɑ si i gbei yɑnce.
Ammɑ i go kɑ i bɔm cɛbɛ hɛ kulu kunɑ i yom yɑ Ikpɛ gbeiteeri yom no. I go gbei tɛ ndɑ suuru bɑmbɑtɑ. I goono tɑɑbi kunɑ. I goono zɑme kunɑ. I goono kɑnkɑmi kunɑ.
Ǹ go kɑ i bulɑɑlɑ mo. Ǹ go kɑ i dɑm kɑsu kunɑ. I goono kɔsɔngu kunɑ. I go gbei gɑɑbɔ yom tɛ. I go bɑtu ndɑ himmɑ. I go meehɔ zɑɑ.
I go kɑ ɑ̀ tɛ hinneyom kunɑ. I gundɑ beiyom. I gundɑ suuru kuku. I go bɔrɔhinnotɛrɛ cɛbɛ. I gundɑ Biyɑ Hɑlɑɑlɑ. I gundɑ bɑɑkɑsine kɑ ɑ̀ sindɑ munɑficitɛrɛ.
I go kɑ ɑ̀ tɛ mo cimi sendi kunɑ. I gundɑ Ikpɛ dɑbɑri. I gundɑ cɛɑndiyom susu wɑngu jiine yom kɑmbɛŋmɑɑ gɑɑ ndɑ kɑmbɛwo gɑɑ.
I gɑ gbei tɛ bɛɛrɛ kunɑ ndɑ hɑwi kunɑ ndɑ sendi yɑmɔ ndɑ sendi hinno. Ǹ nɑ i gunɑ zɑngɑ zɑmbɑkpɛ yom, ɑmmɑ cimi no i go cii.
I yom yɑ ci zɑngɑ beerem kɑ ǹ si bei, ɑmmɑ bɔrɔ boobo go kɑ i bei. I ci zɑngɑ beerem kɑ ǹ bɑ bu ɑmmɑ gunɑ, i go hunɑ. I ci beerem kɑ ǹ bulɑɑlɑ ɑmmɑ ǹ mɑnɑ i wi.
I ci beerem kɑ ǹ bine gɑ sɑrɑ ɑmmɑ i go fɑihã sɑɑ kulu. I ci tɑlikɑ yom, ɑmmɑ i go bɑrikɑ dɑm jɑmɑ gɑɑ. I sindɑ hɛ fɔ kulu, ɑmmɑ hɛ kulu i ŋmɔne no.
To. Wom Kɔlɛntei, i sendi wom sɛ tɛrɛkpɑrɛ. I nɑ i bine yom feeri mo wom sɛ sã sã.
I mɑnɑ i bine yom dɑɑbu wom sɛ. Wom yɑ nɑ wom bine yom dɑɑbu i sɛ.
Wom mo, wɑ tɛ i sɛ yɑ di. A go sendi wom sɛ no zɑngɑ ɑ koo yom sɛ. Wom mo, wɑ wom bine yom feeri.
Wɑ si meigu zɑngɑ zuu fɔlɔnku kunɑ ndɑ beerem kɑ ǹ si nɑɑne. Ifɔ yɑ goono Ikpɛ cɛɑndiyom susu ndɑ ilɑlɔ gɑme? Wɑlɑ ifɔ gɑɑ no kɑɑri ndɑ kube gɑ meigu?
Ifɔ yɑ goono Mɛsiyɑ ndɑ Beliɑ gɑme? Wɑlɑ ifɔ yɑ nɑɑnekɔ ndɑ zɑm kɑ nɑɑnekɔ meigu?
Ifɔ yɑ gɑ kɑ Ikpɛ gɔrɛ dɔ ndɑ tooru yom meigu? Wom yɑ ci Ikpɛ Hundikpɛ gɔrɛ dɔ zɑngɑ Ikpɛ cii: A kɑɑ gɔrɔ ǹ kunɑ. A kɑɑ dirɑ ǹ bindi kunɑ. A kɑɑ ci ǹ ŋmɔne Ikpɛ. Ǹ kɑɑ tɛ ɑ jɑmɑ.
À sɛ nɑ Kpe cii: Wɑ hunu ǹ bindi kunɑ. Wɑ fee ndei. Wɑ si lɑmbɑ hɛ ziibɔ gɑɑ. A kɑɑ wom tɑ.
Hɛɛ yɑ kɑɑ tɛ wom sɛ Bɑɑbɑ. Wom mo, wom kɑɑ tɛ ɑ sɛ koo yom, koo hɑibɔrɔ yom ndɑ koo weibɔrɔ yom. Kpe, hɛ kulu Dɑbɑrikpɛ cii yɑ di.
Yɑ di gɑɑ, ɑ bine bɑɑkɔei Ikpɛ nɑ ɑlikɑwɑli nge yom di tɛ i sɛ. À sɛ no, i mɑ i bɔm hinnɑndi gɑɑhɑm ndɑ biyɑ ziibɑndikɔ kulu gɑɑ. I mɑ hɑlɑɑlɑtɛrɛ tɔɑndi Ikpɛ hɑmbure kunɑ.
Wɑ wom bine yom feeri i sɛ. I mɑnɑ bɔrɔ fɔ kulu dɛrɑndi. I mɑnɑ hɑsɑrɔ tɛ bɔrɔ fɔ kulu sɛ. I mɑnɑ bɔrɔ fɔ kulu ŋmɑɑ.
À mɑnɑ ci kɑ wom ciiti kɑ zeeri sɛ no ɑ go wɔne cii. A cii kɔ kɑ wom goono i bine yom kunɑ zɑ bu hɑli hunɑ.
A gundɑ nɑɑne bɑmbɑtɑ wom gɑɑ. A go fɑihã ndɑ wom kɑlɑ kɑlɑ. A bine du himmɑ wom sɑbu sɛ. A binekɑɑne go tɔntɔnu ndɑ bɑyom i tɑɑbi kulu bindi bindi.
Cimi no, sɑɑ kɑ i kɑɑ Mɑsedoni lɑɑbu mo i mɑnɑ du hulonzom kulu. I du kɑnkɑmi dimi boobo kɑmbu kulu gɑɑ. Beerem kɑkɔ ndɑ i yom. Hɑmburu mɑ goono i bine yom kunɑ.
Ammɑ Ikpɛ kɑ ɑ̀ go beerem kɑ ǹ nɑ ǹ cɛnɑndi yɑmɑrɑndi, ɑ̀ nɑ i yɑmɑrɑndi ndɑ Titu kɑɑyom.
À mɑnɑ ci ndɑ Titu kɑɑyomɑ hinne mo no, ɑmmɑ ndɑ yɑmɑrɑndiyom kɑ Titu bumbum du wom dɔ kpɛɛnɛ. Titu deede i sɛ bɛɛjɛ kɑ wom gundɑ ɑ sɛ. À deede i sɛ mo wom mundi ndɑ wom hɑnyɑ kɑ wom gundɑ ɑ sɛ. À sɛ no ɑ go fɑihã hɑli ǹ ci mɔsɔ.
Bɑ kɑ ɑ nɑ wom bine sɑrɑndi ndɑ ɑ tirɑ, ɑ mɑnɑ tɛ ɑ sɛ de ɑ dom bei. Bɑ ɑ̀ tɛ ɑ sɛ de ɑ dɑm bei, ɑ di no kɑ ɑ tirɑ nɑ wom bine sɑrɑndi bɑndɑ fɔ.
Ammɑ mɑɑsɑ ɑ go fɑihã. À mɑnɑ ci zɑmɑ ɑ nɑ wom bine sɑrɑndi ɑmmɑ zɑmɑ wom binesɛrɛ gɑɑ, wom tɔ tuubiyom dɔ. Wom bine sɑrɑ zɑngɑ ɑ̀ sɑbɑ Ikpɛ sɛ hɑli hɛ kulu kunɑ wom mɑ si du muruse i dɔ.
Binesɛrɛ dimi kɑ Ikpɛ go bɑɑ, ɑ̀ go kɑɑndɑ bɔrɔ tuubi dɔ hɑli ɑ̀ mɑ du fɑɑbɑ sɛ. Tuubi mo no bɔrɔ si tunɑndi. Ammɑ binesɛrɛ kɑ ɑ̀ hunu hɑndunyɑ dɔ, ɑ̀ go kɑɑndɑ bu.
Gunɑ, binesɛrɛ kɑ ɑ̀ hunu Ikpɛ dɔ, wom nɑ ɑ̀ tɛ. À hɛi wom kunɑ kokɑri ndɑ wom bɔm hinnɑndiyom mo. Gunɑ, binetɔnɛ ndɑ hɑmburu ndɑ guuri ndɑ himmɑ ndɑ fɑɑsɑ kɑ ɑ̀ tɛ. Hɛ kulu kunɑ wom nɑ wom bɔm cɛbɛ kɑ wom hinne ɑsiiri wɔ kunɑ.
Ngɑ di sɛ no ɑ hɑntum wom sɛ. A mɑnɑ hɑntum bɔrɔ kɑ ɑ̀ nɑ tɑɑli tɛ sɑbu sɛ wɑlɑ bɔrɔ kɑ ɑ̀ sɛ ɑ̀ nɑ tɑɑli tɛ. Ammɑ ɑ hɑntum wom sɛ zɑmɑ kokɑri kɑ i gundɑ wom sɛ mɑ hunutɛrɛ wom sɛ Ikpɛ jine.
À sɛ no, wom nɑ i no himmɑ kɑ tɔntɔnu kpɛɛnɛ. I go fɑihã kɑlɑ kɑlɑ Titu binekɑɑne sɑbu sɛ zɑmɑ wom kulu nɑ ɑ̀ bine yeenɑndi.
A nɑ fɑɑri tɛ Titu gɑɑ ndɑ wom. Wom mɑnɑ ɑ hɑwɑndi. I nɑ hɛ kulu cii wom sɛ cimi bɔm. Yɑ nɑ i fɑɑri kɑ i go tɛ ndɑ wom Titu gɑɑ mo tɛ cimi.
Titu gundɑ wom binejijire kɑlɑ kɑlɑ sɑɑ kɑ ɑ̀ go hɔngɔ wom gɑnɑyom. Sɑɑ kɑ wom nɑ ɑ̀ kube wom hɑmburu kɑ gɑsi.
À sɛ no, ɑ go fɑihã ndɑ kɑ ɑ gundɑ nɑɑne wom gɑɑ hɛ kulu kunɑ.
Nyɑizei, i go bɑɑ wom mɑ bei Ikpɛ nɑ ngɑ gomini no Mɑsedoni Mɛsiyɑ mɑrgɑ yom sɛ.
Tɑɑbi suiyom boobo kunɑ ǹ fɑihã bɑ kɑ tɔntɔnu kɑlɑ kɑlɑ. Ǹ tɑlikɑtɛrɛ lɑlɔ kunɑ ǹ nɑ noyom tɛ ndɑ bine fɔ.
A gɑ ci sɛdɑ ǹ nɑ ngei hinɑ nɑ hɑli ɑ̀ bisɑ hɛ kɑ ǹ bumbum hini. Ǹ nɑ ɑ̀ no ndɑ bine fɔ.
Ǹ nɑ i ŋmɑɑrɛ kɑlɑ kɑlɑ i mɑ kpeindɑ gomini kɑ ngei tɛ kɑ meigu hɑlɑɑlɑntei sɛ.
Noyom kɑ ǹ tɛ bisɑ hɛ kɑ i tɑmmɑ. Sintine jinɑ ǹ nɑ ngei bɔm nɑ Kpe sɛ. À bɑndɑ ndɑ Ikpɛ binebɑɑ, ǹ nɑ ngei bɔm nɑ i yom mɑ, i sɛ.
À sɛ nɑ, i nɑ Titu nɑ himmɑ zɑngɑ ɑ̀ jinɑ kɑ ɑ̀ sinti ɑ̀ mɑ gomini gbei wɔ mɑ tɔnɑndi wom dɔ.
Ammɑ wom gɑ bɑ kɑ tɔntɔnu hɛ kulu kunɑ ndɑ nɑɑne kunɑ ndɑ sendi kunɑ. Wom gɑ bɑ kɑ tɔntɔnu beiyom kunɑ ndɑ himmɑ kulu kunɑ ndɑ bɑɑkɑsine kɑ wom gundɑ i sɛ kunɑ. Zɑngɑ yɑ wom mɑ bɑ kɑ tɔntɔnu gomini wɔ mɑ kunɑ.
A si sendi zɑngɑ kɑ meire nɑ bɑ. Ammɑ bɔrɔ cindei himmɑ sɑbu sɛ ɑ gɑ sendi kɑ wom bubure kɑ di hɑli wom bɑɑkɑsine gundɑ bine fɔ.
Wom gɑ kɑ i Kpe Yesu Mɛsiyɑ gomini bei. Bɑ kɑ bɑrikɑkpɛ no ɑ̀ nɑ ngɑ bɔm tɛ tɑlikɑ wom sɑbu sɛ zɑmɑ ɑ̀ tɑlikɑtɛrɛ gɑɑ wom mo tɛ bɑrikɑkpɛ yom.
Wɔne kunɑ ɑ diyom no ɑ go cii yɑ zɑmɑ ɑ gundɑ wom sɛ hɑnfɑni. À mɑnɑ ci zɑmɑ wom sinti kɑ ɑ̀ tɛ hinne bo ɑmmɑ wom du binebɑɑ zɑ mɑnɑm.
Ngɑ di sɛ, mɑɑsɑ hɛ kɑ wom sinti, wɑ ɑ̀ tɔnɑndi. Zɑngɑ wom binebɑɑ tɔnɑndiyom goono, yɑ no tɛyom mo goono hɛ kɑ wom gundɑ bɔm.
De noyom goono ndɑ bine fɔ, hɛ kɑ bɔrɔ gundɑ bɔm ɑ̀ mɑnɑ ci hɛ kɑ bɔrɔ sindɑ, ɑ̀ kɑɑni Ikpɛ sɛ.
À mɑnɑ ci i mɑ dɔgɔnɑndi cindei sɛ nɑ bo, wom wɔ, wom mo tɑɑbi ɑmmɑ kɑ wom mɑ sɑbɑ.
Hɑli sɑɑ kɑ wom goono bɑyom kunɑ wom mɑ hini kɑ beerem gɑɑ, nge yom kɑ ǹ goono bɑnji kunɑ. Hɑnu kɑ wom mo wom goono bɑnji kunɑ, ngei mo goono bɑyom kunɑ ǹ mɑ hini kɑ wom gɑɑ hɑli wom mɑ sɑbɑ.
Zɑngɑ Ikpɛ Sendi hɑntumɑntɛ cii: Bɔrɔ kɑ ɑ̀ kunnɑ iboobo, ɑ̀ wɑsɑ ɑkpɛ. Bɔrɔ kɑ ɑ̀ kunnɑ cɛnɑ, ɑ̀ mɑnɑ ɑ̀ gɑziɑ.
I mɑ Ikpɛ sɑɑbu ndɑ kɑ ɑ̀ nɑ himmɑ fɔlɔnku dɑm Titu bine kunɑ wom sɛ.
À nɑ i yɑmɑrɑndiyom tɑ. Zɑ kɑ ɑ̀ gundɑ himmɑ kɑlɑ kɑlɑ ɑ̀ bumbum nufi ngɑ bine dɔ ngɑ mɑ kpei wom dɔ.
I go nyɑize fɔ dɔntɔm ɑ̀ bɑndɑ. Mɛsiyɑ mɑrgɑ yom kulu go nyɑize di sɑɑbu ndɑ ɑ̀ gbei kɑ ɑ̀ go tɛ Bɑɑru Hinno kunɑ.
Ngɑ di bɑ si mo, Mɛsiyɑ mɑrgɑ yom yɑ nɑ ɑ̀ suubɑ ɑ̀ mɑ nɑɑru i bɑndɑ gomini gbei wɔ kunɑ. I gɑ gbei wɔ tɔnɑndi kɑ kɑɑndɑ deizɑ Kpe sɛ kɑ cɛbɛ mɑ kɑ wom gundɑ bine fɔ ngɑ di kunɑ.
I gɑ lɑɑkɑli mɑ hɑli bɔrɔ fɔ kulu mɑ si du kɑ i yɑnce kɑ simbɑ ndɑ nooru beeri wɔ kɑ ɑ̀ goono i kɑmbɛ.
Hɛ kɑ ɑ̀ boori no i go ceeci, ɑ̀ mɑnɑ ci Kpe hinne jine ɑmmɑ ndɑ iburɑdɑm yom mo jine.
I nɑ i nyɑize wɔne mo dɔntɔm ǹ bɑndɑ, ngɑ kɑ sɑɑ boobo i cini kɑ ɑ̀ himmɑ sui. Mɑɑsɑ mo ɑ̀ tɛ himmɑ kpɛɛnɛ kɑ tɔntɔnu nɑɑne bɑmbɑtɑ kɑ ɑ̀ gundɑ wom gɑɑ sɑbu sɛ.
Titu wɔ yɑ ci ɑ bɔrɔ hinkɑntɛ kɑ ɑ̀ go gbei tɛ ndɑ hɛɛ wom sɑbu sɛ. I nyɑize yom mo kɑ ǹ go kɑ ɑ̀ dum, Mɛsiyɑ mɑrgɑ yom go kɑ ǹ sɑmbɑ no. Ǹ go kɑɑndɑ deizɑ Mɛsiyɑ sɛ mo.
Ngɑ di sɛ, wɑ cɛbɛ ǹ sɛ Mɛsiyɑ mɑrgɑ yom jine wom bɑɑkɑsine ndɑ sɑbɑbu kɑ ɑ̀ sɛ i go fɑɑre ndɑ wom.
Kɑ simbɑ ndɑ hɛ kɑ ɑ̀ ci gɑɑkɑsine hɑlɑɑlɑntɛ yom sɛ ɑ̀ mɑnɑ tɔ yɑ hɑntum wom sɛ.
A go wom bine fɔ bei, sɑbɑbu kɑ ɑ̀ sɛ ɑ go fɑɑre ndɑ wom Mɑsedoni beerem jine. A go cii kɑ Akɑyɑ beerem sɔlu beeni zɑ mɑnɑm. Wom himmɑ di bine nɑ nyɑize jɑmɑ zukum.
Ammɑ ɑ nɑ nyɑize yom dɔntɔm wom dɔ hɑli sɑbɑbu kɑ ɑ̀ sɛ i go fɑɑre ndɑ wom, ɑ̀ mɑ si tɛ kɔnu. A nɑ ǹ dɔntɔm zɑmɑ wom mɑ sɔlu mo zɑngɑ ɑ cii.
De Mɑsedoni beerem kɑɑ ɑ bɑndɑ ǹ mɑ si gɑru wom mɑnɑ sɔlu hɑli hɑwi gɑ i dii nɑɑne kɑ i gundɑ wom gɑɑ sɑbu sɛ. Yɑ mo no hɑwi kɑɑ wom dii.
À sɛ no, ɑ gunɑ ɑ̀ hegu ɑ sɛ yɑ nyɑizei nɑ himmɑ ǹ mɑ kpei wom dɔ jinɑ kɑ wom noyom kɑ ɑ̀ bɑ, kɑ wom nɑ ɑ̀ ŋmɔne ɑlikɑwɑli tɛ kɔ meigu. À gɑɑ no sɑɑ kɑ ɑ̀ kɑɑ ɑ̀ mɑ goono sɔlɑntɛ zɑngɑ gomini hɛ, ɑ̀ mɑnɑ ci ndɑ tilɑsi.
Wom mɑ wɔne bei. Bɔrɔ kɑ ɑ̀ gɑ dumɑ cɛnɑ, cɛnɑ no ɑ̀ kɑɑ wi. Bɔrɔ kɑ ɑ̀ gɑ dumɑ iboobo mo, iboobo no ɑ̀ kɑɑ wi.
Bɔrɔ kulu mɑ no zɑngɑ ɑ̀ miilɑ ngɑ bine dɔ, binesɛrɛ mɑ si, tilɑsi mɑ si. Ikpɛ gɑ bɑɑ bɔrɔ kɑ ɑ̀ go no ndɑ fɑihã.
Ikpɛ gundɑ dɑbɑri kɑ ngɑ gomini kulu tɔntɔnu wom sɛ ndɑ bɑyom, zɑmɑ hɛ kulu kunɑ wom mɑ gundɑ hɛ kɑ ɑ̀ wɑsɑ sɑɑ kulu. Wom mɑ bɑ kɑ tɔntɔnu mo gbei hinno yom kulu sɛ.
Zɑngɑ Ikpɛ Sendi hɑntumɑntɛ cii: À no kɑ dɑɑru. À nɑ tɑlikɑ yom no. À cɛɑndiyom susu goono, ɑ̀ sindɑ beeniyom.
Ngɑ kɑ ɑ̀ gɑ dumɑkɔ nɑ dimi ndɑ ŋmɑɑri kɑ ɑ̀ mɑ ŋmɑɑ, yɑ nɑ ɑ̀ kɑɑ wom no dimi kɑ nɑm ɑ̀ mɑ bɑ kɑ tɔntɔnu. Wom cɛɑndiyom susu mo kɑɑ bɑrikɑ tɔntɔnu ɑ̀ gɑɑ.
À go nɑm wom mɑ tɛ bɑrikɑ kɑlɑ kɑlɑ hɑli wom hini kɑ noyom tɛ ndɑ bɑyom. À gɑɑ no, ǹ go kɑ Ikpɛ sɑɑbu ndɑ noyom kɑ wom sɑmbɑ i dɔ.
Gɑɑkɑsine wɔ kɑ wom go tɛ, ɑ̀ mɑnɑ ci hɑlɑɑlɑntɛ yom zɑme hinne sɛ ɑmmɑ ɑ̀ nɑm mɑ bɔrɔ jɑmɑ gɑ kɑ Ikpɛ sɑɑbu kɑlɑ kɑlɑ.
Gɑɑkɑsine wɔ gɑ cɛbɛ hɛ kɑ wom bɑrɑ. À sɛ nɑ, jɑmɑ gɑ kɑ Ikpɛ sɑɑbu ndɑ kɑ wom nɑ Mɛsiyɑ Bɑɑru Hinno gɑnɑ. Ǹ gɑ kɑ ɑ̀ sɑɑbu mo ndɑ hɑibɑrikɑ yom kɑ wom fɑrisi ndei ndɑ cindei kulu.
Ǹ go kɑ ɑduwɑ tɛ wom sɛ, ǹ gundɑ wom bɛɛjɛ mo gomini beeri kɑ Ikpɛ tɛ wom dɔ sɑbu sɛ.
I mɑ Ikpɛ sɑɑbu ɑ̀ noyom sɛ kɑ ɑ̀ sindɑ cine.
Hɛɛ Pɔlu, ɑ gɑ wom ŋmɑɑrɛ ndɑ Mɛsiyɑ bɑɑniyom ndɑ ɑ̀ bɔrɔhinnotɛrɛ. Sɑɑ kɑ ɑ goono wom bindi kunɑ ɑ bɑrɑ nɑ wom kulu ŋmɔne icɛnɑ, ɑmmɑ sɑɑ kɑ ɑ si wom dɔ ɑ bɑrɑ no yɑru.
A gɑ wom ŋmɑɑrɛ sɑɑ kɑ ɑ kɑɑ wom dɔ, wom mɑ si ɑ tilɑsi yɑ gbei ndɑ yɑrutɛrɛ. A go miilɑ yɑ gɑɑbɑ ndɑ bɔrɔ fɔ yom kɑ ǹ gɑ kɑ i gunɑ zɑngɑ iburɑdɑm hɑɑli gɑnɑkɔ yom.
I go dirɑ gɑɑhɑm kunɑ ɑmmɑ i si tɑngɑm ndɑ zɑngɑ iburɑdɑm hɑɑli goono ndɑ.
I wɑngu jiine yom mɑnɑ ci hɑndunyɑ ŋmɔne yom. Ikpɛ wɑngu jiine dɑbɑrikpɛ yom no kɑ nungu gɑɑbikoni yom zeeri ndei.
I go lɑsɑbu kulu ndɑ fɑɑre kulu zeeri kɑ ǹ gɑ kɑ ngei bɔm beerɑndi kɑ gɑɑbɑ ndɑ Ikpɛ beiyom. I go lɑsɑbu kulu dɑm tɑmtɛrɛ kunɑ ɑ̀ mɑ Mɛsiyɑ gɑnɑ.
Sɑɑ kɑ wom gɑnɑyom kɑɑ kube, i sɔlu mɑ i mɑ beerem kulu kɑ ǹ si gɑnɑ bɑnɑ ǹ zɑm kɑ gɑnɑ sɛ.
Tɑkɑri nɑ wom gɑ gunɑ. De bɔrɔ fɔ gɑ nɑɑne ngɑ bɔm gɑɑ ngɑ yɑ Mɛsiyɑ ŋmɔne nɑ, ɑ̀ mɑ bei kɑ i yom mo Mɛsiyɑ bɔrɔ yom mo zɑngɑ nge yom.
Kpe nɑ i nɑ hini. À nɑ i nɑ ndɑɑ̀ zɑmɑ i mɑ wom nɑɑne cini. À mɑnɑ i nɑ hini zɑmɑ i mɑ wom zeeri. De ɑ go fɑɑre cɛnɑ fɔ ndɑ hini wɔ, hɑwi si ɑ dii.
A si bɑɑ beerem mɑ lɑsɑbu ɑ go wom hɑmburɑndi ndɑ ɑ tirɑ yom.
Bɔrɔ fɔ yom go cii: Pɔlu tirɑ yom gɑɑbu, ǹ futu mo. Ammɑ sɑɑ kɑ ɑ̀ bumbum goono i kunɑ, ɑ̀ gɑɑhɑm bɑrɑ hinɑbunu no. À sendi mo mɑnɑ ci hɛ fɔ.
Bɔrɔ kɑ ɑ̀ gɑ sendi zɑngɑ yɑ, ɑ̀ mɑ bei kɑ hɛ kɑ i gɑ hɑntum i tirɑ yom kunɑ de i si wom dɔ ndɑ hɛ kɑ i kɑɑ tɛ sɑɑ kɑ i kɑɑ wom dɔ, ǹ kulu ɑfɔ nɑ.
I si bɑɑ i mɑ i bɔm dɑm wɑlɑ i mɑ i bɔm sɑsɑbɑndi ndɑ bɔrɔ fɔ yom kɑ ǹ go kɑ ngei bɔm sɑɑbu. Ngei wɔ neesiji nɑ ǹ tɛ ngei bɔm sɛ kɑ ngei bɔm neesi. Ǹ gɑ kɑ ngei bɔm sɑsɑbɑndi ndɑ ngei bɔm. Ǹ sindɑ fɑhɑm.
Ammɑ i yom, i si bɑɑ i mɑ fɑɑre kɑ bisɑ i kɔrɔme, kɔrɔme bɔm kɑ Ikpɛ Kɔrɔmekpɛ dumbu, i mɑ kpei hɑli wom dɔ.
Kɑ i kpei hɑli wom dɔ ndɑ Mɛsiyɑ Bɑɑru Hinnɑ, i mɑnɑ bisɑ i kɔrɔme.
I si fɑɑre ndɑ bɔrɔ fɔ gbei kɑ ɑ̀ bisɑ i kɔrɔme. Ammɑ i gundɑ bɛɛjɛ wom nɑɑne mo tɔntɔnu kɑ beeri hɑli i bumbum gbei bɑ tɔntɔnu kɑ beeri wom gɑme i kɔrɔme kunɑ.
I mɑ wɑɑzu Bɑɑru Hinno bɔm lɑɑbu yom kɑ ǹ goono hɑli wom bisɑntɛ. Yɑ no i mɑ si fɑɑre ndɑ hɛ kɑ bɔrɔ fɔ ŋmɑni tɛ ngɑ kɔrɔme kunɑ.
Ammɑ bɔrɔ kɑ ɑ̀ fɑɑre, ɑ̀ mɑ fɑɑre Kpe kunɑ.
À mɑnɑ ci bɔrɔ kɑ ɑ̀ go kɑ ngɑ bɔm sifɑ nɑ, Ikpɛ go tɑbɑtɑndi bo, ɑmmɑ bɔrɔ kɑ Kpe go sifɑ.
A gɑ bɑɑ dee no wom mɑ ɑ sɑmutɛrɛ jɛrɛ ɑ sɛ cɛnɑ. Ammɑ cimi nɑ, wom mɑ suuru ɑ sɛ mo.
A go cɛnsɛ ndɑ wom ndɑ Ikpɛ cɛnsɛ dimi. A nɑ wom no kunye fɔlɔnku sɛ kɑ ɑ̀ ci Mɛsiyɑ. A mɑ wom cɛɑndi ɑ̀ jine zɑngɑ weibɔrɔ hinno kɑ ɑ̀ mɑnɑ hɑru bei.
Ammɑ ɑ go hɑmburu hɑli zɑngɑ gondi nɑ Efe zɑmbɑ ndɑ ngɑ cɛmbɛrɛ wom mo, wom lɑsɑbu yom mɑ si sɑrɑ. Wɑ si bɑndɑ bɛrɛ miilɑ hinno yom sɛ kɑ wom gundɑ Mɛsiyɑ kunɑ.
Ammɑ zɑngɑ sendi bɔrɔ go kɑɑ wom dɔ kɑ ɑ̀ go Yesu fɔ ŋmɑni bɑɑru fɛɛ wom sɛ. À mɑnɑ ci wɔ kɑ i nɑ ɑ̀ fɛɛ wom sɛ di. Hɑnibɑ wom go biyɑ ŋmɑni fɔ tɑ kɑ ɑ̀ ŋmɑnɑ wɔ kɑ wom tɑ dom. Hɑnibɑ wom du bɑɑru hinno ŋmɑni fɔ kɑ ɑ̀ ŋmɑnɑ wɔ kɑ wom tɑ. A go hɑmburu hɑli wom go suuru ndei kɑlɑ kɑlɑ.
A go tɑmmɑ hɛ kulu gɑɑ no yɑ nɑ gɑziɑ diyɑ yom kɑ ǹ bisɑ ǹ kulu.
Ammɑ bɑ de ɑ si ŋmɑɑni sendi, ndɑ ɑ̀ kulu ɑ si zɑm beiyom. I bine nɑ ɑ̀ cɛbɛ wom gɑme hɛ kulu dɔ hɛ kulu kunɑ.
Wɑlɑ ɑ nɑ tɑɑli fɔ tɛ no kɑ ɑ nɑ ɑ bɔm yeti gɑndɑ hɑli ǹ mɑ wom bɛɛrɑndi zɑmɑ ɑ nɑ Ikpɛ Bɑɑru Hinno wɑɑzu tɛ wom sɛ, bɑnɑndi si?
A nɑ Mɛsiyɑ mɑrgɑ fɔ yom kɔm kɑ du ǹ dɔ bɑnɑndi kɑ wom gɑɑ.
Sɑɑ kɑ ɑ goono wom dɔ ɑ goono bɑɑyom kunɑ. Yɑ nɑ tɛ jɛrɔ bɔrɔ fɔ kulu sɛ. Nyɑize yom kɑ ǹ kɑɑ zɑ Mɑsedoni lɑɑbu, ǹ kɑɑndɑ ɑ sɛ hɛ kɑ gɑziɑ ɑ sɛ. Hɛ kulu gɑɑ nɑ, ɑ nɑ ɑ bɔm jɛ yɑ si tɛ wom sɛ jɛrɔ sɑbu sɛ. A gɑ ɑ bɔm jɛ mo.
Ndɑ Mɛsiyɑ cimi kɑ ɑ̀ goono ɑ kunɑ ɑ gɑ cii Akɑyɑ lɑɑbu kunɑ ǹ si kɑ ɑ gɑnji yɑ fɑɑre.
Ifɔ sɛ ɑ cii yɑ? A si bɑɑ wom sɛ no? Ikpɛ go bei kɑ ɑ gɑ bɑɑ wom.
Ammɑ hɛ kɑ ɑ go tɛ, ɑ gɑ ɑ̀ tɛ kpɛɛnɛ hɑli yɑ beerem wɔ kɔbɛ kɑɑ. Beerem wɔ go bɑɑ kɔbɛ ǹ mɑ fɑɑre kɑ cii ngei gɑ gbei tɛ zɑngɑ i yom.
Beerem nge yom di diyɑ tɑngɑri tɑngɑri yom nɑ. Ǹ ci gbeiteeri zɑmbɑntɛ yom. Ǹ go kɑ ngei bɔm tɛ zɑngɑ Mɛsiyɑ diyɑ yom.
À bine mɑnɑ ci mɑmɑci hɛ. Setɑm bumbum gɑ kɑ ngɑ bɔm tɛ zɑngɑ kɑɑri dɔntɔneize.
À sɛ nɑ wɔne mɑnɑ ci hɛ fɔ de ǹ gbeiteeri yom mo go kɑ ngei bɔm tɛ zɑngɑ cɛɑndiyom susu gbeiteeri yom. Ǹ lɔkɑci beenɑntɛ ǹ kɑɑ du ngei gbei bɑnɑndi.
A go cii kpɛɛnɛ, bɑmee mɑ si ɑ gunɑ zɑngɑ sɑmu. De ɑ̀ mɑnɑ ci yɑ, wɑ ɑ tɑ zɑngɑ sɑmu. Hɛɛ mo, yɑ fɑɑre cɛnɑ.
Hɛ kɑ ɑ go cii wɔ, ɑ si cii zɑngɑ hɛ kɑ ɑ̀ go hunu Kpe dɔ. Ammɑ zɑngɑ sɑmutɛrɛ kunɑ ɑ go sendi ndɑ yɑrutɛrɛ kɑ ɑ gundɑ ko fɑɑre.
Jɑmɑ go fɑɑre zɑngɑ iburɑdɑm hɑɑli goono ndɑ. Hɛɛ mɑ ɑ gɑ ɑ fɑɑri tɛ nɑ.
Zɑ kɑ wom yɑ hɑikusu yom no wom go suuru ndɑ sɑmu yom ndɑ bine fɔ.
Hɑnibɑ bɔrɔ fɔ go wom dɑm tɑmtɛrɛ wɑlɑ bɔrɔ fɔ gɑ wom ŋmɑɑ. Hɑnibɑ bɔrɔ fɔ gɑ wom dii wɑlɑ bɔrɔ fɔ gɑ kɑ ngɑ bɔm bɛɛrɑndi. Hɑnibɑ bɔrɔ fɔ nɑ wom sɑm moojine gɑɑ. Ndɑ ɑ̀ kulu, wom go suuru ndɑ beerem di ndɑ bine fɔ.
Hɑwi gɑ kɑ ɑ dii ndɑ ɑ̀ ciiyom, zɑngɑ dee i yom wɔ i tɛ hinɑbunu yom nɑ. Ammɑ de bɔrɔ fɔ tu ngɑ mɑ fɑɑre ndɑ hɛ fɔ, hɛɛ mɑ, ɑ du ko fɑɑre kɑ bisɑɑ̀. A gɑ sendi no zɑngɑ sɑmutɛrɛ kunɑ.
Ebulu yom nɑ bɑ? Yɑ nɑ, hɛɛ mɑ. Isirɑilɑ ize yom no bɑ? Yɑ nɑ, hɛɛ mɑ. Abulɛmɑ bɑndɑ yom no bɑ? Yɑ no, hɛɛ mo.
Mɛsiyɑ gbeiteeri yom no bɑ? Yɑ no, hɛɛ mo kɑ bisei. A go sendi zɑngɑ sɑmu. A nɑ gbei tɛ kɑ bisei. Ǹ nɑ ɑ kɑru ce bɑɑbɑ. Ǹ nɑ ɑ dɑm kɑsu ce bɑɑbɑ. A di bu dullu ce boobo.
Ce gu yɑ nɑ, Yuifu yom nɑ ɑ bulɑɑlɑ ndɑ korongɑ mee weitɑɑci ɑfɔ si.
Ce hinzɑ yɑ no, ǹ nɑ ɑ kɑru ndɑ goobu. Ce fɔ mo ǹ nɑ ɑ cetu ndɑ tɑndi yom. Hɑsɑrɔ tɛ ɑ sɛ tɛku bɔm ce hinzɑ. A nɑ zɑɑri fɔ ndɑ ciini fɔ tɛ tɛku bɔm.
A gɑ nɑɑru ce bɑɑbɑ. A goono kɑtɑru kunɑ isɑ bɔm. A goono kɑtɑru kunɑ zee yom dɔ. A goono kɑtɑru kunɑ ɑ dimi yom dɔ. A goono kɑtɑru kunɑ dimi cindei dɔ. A goono kɑtɑru kunɑ wɑngɑrɑ yom kunɑ. A goono kɑtɑru kunɑ gɑnji yom kunɑ. A goono kɑtɑru kunɑ tɛku bɔm. A goono kɑtɑru kunɑ nyɑize tɑngɑri tɑngɑri yom dɔ.
Kɑnkɑmi kunɑ ɑ nɑ gbei futu yom tɛ. A zɑm jiibi ce boobo. A mɑɑ hɛrɛɛ. A mɑɑ jo. A nɑ meehɔ yom zɑɑ cɛrɛ bɔm. A mɑɑ yeeni. A gɔrɔ bumbum.
Afɔ yom kɑ yɑ nɑ cii bɑ si, hɑnu kulu mo ɑ go gɔrɔ ndɑ kɑrihã Mɛsiyɑ mɑrgɑ yom kulu sɛ.
Mee yɑ ci hinɑbunu kɑ yɑ nɑ ci hinɑbunu? Mee no ǹ dɛrɑndi ɑ bine mɑnɑ kukure?
De ɑ̀ sɑbɑ bɔrɔ mɑ fɑɑre nɑ, ɑ hinɑbunutɛrɛ kunɑ no ɑ gɑ ɑ fɑɑri tɛ.
Ikpɛ kɑ ɑ̀ ci Kpe Yesu Mɛsiyɑ Bɑɑbɑ, ngɑ kɑ ɑ̀ ci Bɑrikɑkpɛ beeniyom si, ɑ̀ go bei kɑ ɑ si tɑngɑri.
Sɑɑ kɑ ɑ goono Dɑmɑku wɑngɑrɑ Kpe Aletɑ gbeiteeri gɑɑbikoni fɔ nɑ beerem dɑm kɑ hundi Dɑmɑku wɑngɑrɑ mee yom kulu gɑɑ ngɑ mɑ du kɑ ɑ dii.
Ammɑ ǹ nɑ ɑ zumɑndi cilɑ beeri fɔ kunɑ fune fɔ dɔ kɑ ɑ̀ goono yɛmbɛ gɑɑ hɑli ɑ du kɑ kɔmɑ ǹ kɑmbɛ.
Yɑ di gɑɑ, yɑ fɑɑri tɛ ɑ̀ sindɑ ɑ sɛ hɑnfɑni. Ndɑ ɑ̀ kulu diyom ndɑ kɑɑyomtɛrɛ kɑ ɑ du Kpe dɔ, ɑ gɑ ɑ̀ sendi tɛ.
A gɑ Mɛsiyɑ bɔrɔ fɔ bei. Jiiri wei cindi tɑɑci goono mɑɑsɑ, Ikpɛ nɑ ɑ̀ zɑɑ kɑ kpeindɑɑ̀ hɑli bɛɛnɛ hinzɑntɛ. Ammɑ ɑ si bei de cimi ǹ nɑ ɑ̀ zɑɑ gɑɑhɑm kunɑ kɑ kpeindɑ no, wɑlɑ de diyom fɔ no. Ikpɛ yɑ bei.
A go kɑ ɑkpɛ bei. Ammɑ ɑ si bei ndɑ cimi ɑ̀ goono gɑɑhɑm kunɑ no wɑlɑ diyom fɔ no. Ikpɛ yɑ bei.
Ikpɛ nɑ ɑ̀ zɑɑ kɑ kpeindɑ Nungu Hinno bɛɛnɛ kunɑ. A mɑɑ sendi yom kɑ ǹ si cii kɑ ǹ mɑnɑ tu iburɑdɑm sɛ ɑ̀ mee mɑ ǹ sendi.
A gɑ ɑ fɑɑri tɛ ndɑ bɔrɔ ngɑ di. Ammɑ ɑ si fɑɑre ndɑ ɑ bɔm de ɑ̀ mɑnɑ ci ndɑ ɑ hinɑbunutɛrɛ.
De ɑ gɑ bɑɑ yɑ fɑɑre dom, ɑ si ci sɑmu zɑmɑ cimi nɑ ɑ gɑ cii. Ammɑ ɑ gɑ kɑ ɑ bɔm fɑɑre nɑm. A si bɑɑ bɔrɔ fɔ kulu mɑ lɑsɑbu ɑ gɑɑ kɑ ɑ̀ mɑ bisɑ hɛ kɑ ɑ̀ gɑ di ɑ gɑɑ wɑlɑ hɛ kɑ ɑ̀ gɑ mɑɑ ǹ go cii ɑ gɑɑ.
Yɑ si bɔmbɛɛrɛ tɛ mo ndɑ kɑɑyomtɛrɛ bɑmbɑtɑ, Ikpɛ nɑ kɑriji fɔ dɑm ɑ gɑɑhɑm kunɑ. Kɑrijɑ yɑ ci hɛ kɑ Setɑm sɑmbɑ kɑ ɑ̀ go kɑ ɑ gooru gooru zɑmɑ yɑ si bɔmbɛɛrɛ tɛ.
Ce hinzɑ no, ɑ nɑ Kpe ŋmɑɑrɛ ɑ̀ mɑ wɔne kɑɑ ɑ gɑɑ.
À bine cii ɑ sɛ: A gomini wɑsɑ ni zɑmɑ hinɑbunutɛrɛ kunɑ nɑ ɑ dɑbɑri cini tɔ. À sɛ no ɑ gɑ ɑ fɑɑri tɛ ihinno ndɑ ɑ hinɑbunutɛrɛ zɑmɑ Mɛsiyɑ dɑbɑri mɑ du kɑ gɔrɔ ɑ bɔm.
Ngɑ di sɛ no, ɑ̀ go kɑɑni ɑ sɛ hinɑbunutɛrɛ kunɑ ndɑ sendi yɑmɔ yom kunɑ ndɑ zɑme yom kunɑ ndɑ guruguze yom kunɑ ndɑ kɑnkɑmi yom kunɑ. À go kɑɑni ɑ sɛ Mɛsiyɑ sɑbu sɛ. Sɑɑ kɑ ɑ ci hinɑbunu, sɑɑ di gɑɑ dee no ɑ tɛ gɑɑbi.
Fɑɑre kunɑ ɑ tɛ sɑmu. Wom yɑ nɑ ɑ tilɑsi. Wom dɔ no ɑ himɑ yɑ du bɛɛrɛ. Yɑ nɑ gɑziɑ diyɑ yom kɑ ǹ bisɑ ǹ kulu. Ndɑ ɑ̀ kulu yɑ nɑ ci hɛ fɔ kulu.
Cimi nɑ diyɑtɛrɛ ɑlɑmu yom ɑ nɑ ǹ tɛ wom bindi kunɑ. A nɑ ǹ tɛ ndɑ kokɑri kulu ndɑ ɑlɑmu yom ndɑ mɑmɑci yom ndɑ dɑbɑri gbei yom.
Ifɔ gɑɑ no wom gɑziɑ Mɛsiyɑ mɑrgɑ cindei? Yɑ nɑ tɛ wom sɛ jɛrɔ bɑ si, ɑ̀ gɑɑ nɑ wom gɑziɑ bɑ? Wom mɑ ɑ yɑɑfɑ ndɑɑ̀.
Gunɑ, ce hinzɑntɛ neyɑ kɑ ɑ sɔlu yɑ kɑɑ wom dɔ. A bine si gɔrɔ wom jɛsɛ bɔm zɑmɑ ɑ̀ mɑnɑ ci wom hɑibɑrikɑ yom nɑ ɑ go ceeci. Ammɑ ɑ go bɑɑ wom bumbum. À mɑnɑ ci koo yom yɑ meigu bɑhɛi yom sɛ ɑmmɑ bɑhɛi yom yɑ meigu ngei koo yom sɛ.
À sɛ no hɛɛ wɔ, ndɑ fɑihã no ɑ gɑ ɑ hɑibɑrikɑ kulu wi. A gɑ ɑ bumbum mɑ no wom hundi yom sɑbu sɛ. Bɑ de kɑ ɑ gɑ bɑɑ wom kɑlɑ kɑlɑ, wom bɑɑkɑsine ɑ sɛ gɑziɑ.
Tɑ. Yɑ nɑ gɔrɔ wom jɛsɛ bɔm. Ammɑ bɔrɔ kɑɑ tɑmmɑ cɛmbɛrɛ nɑ ɑ tɛ kɑ du wom.
Beerem kɑ ɑ dɔntɔm wom dɔ, ɑ nɑ ǹ dɑm ǹ mɑ wom ŋmɑɑ nɑ?
A nɑ Titu dɑm ɑ̀ mɑ kpei wom dɔ. A nɑ nyɑize fɔ mɑ dɑm ɑ̀ bɑndɑ. Titu nɑ wom ŋmɑɑ bɑ? Bine fɔ kunɑ nɑ i dirɑ. Turubɑ fɔlɔnkuei kunɑ no i dirɑ. À nɑ ci cimi no bɑ?
Zɑ jɛyom wom go lɑsɑbu zɑngɑ wom dɔ nɑ i gɑ kɑ i bɔm hinnɑndi. Ikpɛ jine no i go sendi Mɛsiyɑ kunɑ. Hɛ wɔ kulu mo, ɑ bine bɑɑkɔei, i go kɑ ɑ̀ cii no wom nɑɑne ciniyom sɛ.
A go hɑmburu sɑɑ kɑ ɑ kɑɑ wom dɔ yɑ wom gɑru zɑngɑ ɑ si bɑɑ. Hɛɛ mo, wom gɑ ɑ gɑru zɑngɑ wom si bɑɑ. À mɑ si ci yɑ gɑru wom gɑme zoji wɑlɑ cɛnsɛ wɑlɑ binefute wɑlɑ kɑkɔ wɑlɑ sendi yɑmɔ wɑlɑ ciine wɑlɑ bɔmbɛɛrɛ wɑlɑ kɔsɔngu.
Sɑɑ kɑ ɑ kɑɑ kpɛɛnɛ, ɑ̀ mɑ si tɛ Ikpɛ mɑ ɑ cɛnɑndi wom jine. A bine mo mɑ si sɑrɑ bɔrɔ boobo sɛ kɑ ǹ jinɑ kɑ dulum tɛ. Ǹ mɑnɑ tuubi mo kɑ fee ndɑ ziibi ndɑ zinɑ ndɑ hɑwizetɛrɛ kɑ ǹ tɛ.
A ce hinzɑntɛ neyɑ kɑ ɑ go kɑɑ wom dɔ. Sɛdɑ hinkɑ wɑlɑ ihinzɑ gɑ ɑsiiri kulu gɔrɛndi.
A jinɑ kɑ wom kɑɑbɑɑru sɑɑ kɑ ɑ kɑɑ wom dɔ ce hinkɑntɛ. Mɑɑsɑ ɑ si wom dɔ, ɑ gɑ kɑ ɑ̀ cii kpɛɛnɛ kɑ jisi. A gɑ hɑntum beerem sɛ kɑ ǹ jinɑ kɑ dulum tɛ. Sɑɑ kɑ ɑ ye kɑ kɑɑ kpɛɛnɛ ɑ si ǹ bɑkɑɑ. A si cindei mɑ kulu bɑkɑɑ.
Wom gɑ sɛdɑ fɔ ceeci kɑ Mɛsiyɑ go sendi ɑ kunɑ. Tɑ. Mɛsiyɑ mɑnɑ tɛ wom sɛ hinɑbunu, ɑmmɑ ɑ̀ ci gɑɑbikoni wom gɑme.
Hinɑbunutɛrɛ dɔ ǹ nɑ Mɛsiyɑ kɑnji. Ndɑ ɑ̀ kulu, ɑ̀ gɑ hunɑ Ikpɛ dɑbɑri gɑɑ. I yom mo, i tɛ hinɑbunu yom ɑ̀ kunɑ. Ammɑ i kɑɑ hunɑ ndɑ Mɛsiyɑ Ikpɛ dɑbɑri gɑɑ wom hɑnfɑni sɛ.
Wo wom bɔm neesi ko wom bumbum gunɑ kɑ di hɑli wom goono nɑɑne kunɑ. Wom go bei kɑ Yesu Mɛsiyɑ goono wom kunɑ bɑ? De ɑ̀ mɑnɑ ci yɑ, wom si hini kɑ wom nɑɑne cɛbɛ.
Ammɑ ɑ gɑ bɑɑ wom mɑ bei kɑ i yom wɔ, Ikpɛ mɑnɑ i furu.
Ammɑ ɑ gɑ kɑ Ikpɛ ŋmɑɑrɛ wom mɑ si hɛ lɑlɔ kulu tɛ bɑ cɛnɑ. À mɑnɑ ci zɑmɑ beerem mɑ di Ikpɛ nɑ i tɑbɑtɑndi, ɑmmɑ kɑ wom mo kɑ ihinno tɛ, i yom mo i mɑ ci zɑngɑ furɑntɛ yom.
I sindɑ dɑbɑri fɔ kɑ gɑɑbɑ ndɑ cimi. Ammɑ i mɑ cimi gbei tɛ.
I go fɑihã sɑɑ kɑ i tɛ hinɑbunu yom. Wom go tɛ gɑɑbikoni yom. I gɑ kɑ Ikpɛ ŋmɑɑrɛ wom mɑ ci tɔɑntɛ yom.
À sɛ nɑ, kɑ ɑ si wom dɔ ɑ nɑ hɛ yom wɔ hɑntum wom sɛ. Sɑɑ kɑ ɑ kɑɑ kɑɑ wom dɔ yɑ si futu wom gɑɑ. Kpe nɑ ɑ nɑ hini wom nɑɑne ciniyom sɛ, ɑ̀ mɑnɑ ci wom zeeriyom sɛ.
Kɑ beeni ndɑ nyɑizei, wɑ fɑihã. Wɑ wom nɑɑne tɔɑndi. Wɑ cɛrɛ nɑ himmɑ. Wɑ gundɑ lɑsɑbu fɔlɔnku. Wɑ gɔrɔ ndɑ lɑɑkɑli kɑne. Ikpɛ kɑ ɑ̀ ci Bɑɑkɑsinekpɛ ndɑ Lɑɑkɑli Kɑnekpɛ, ɑ̀ mɑ gɔrɔ ndɑ wom.
Wɑ cɛrɛ fɔɔ ndɑ jɛrɛbɛ sumsumyom hinno bɑɑkɑsine kunɑ. 
Hɑlɑɑlɑntei kulu gɑ wom fɔɔ.
Kpe Yesu Mɛsiyɑ gomini ndɑ Ikpɛ bɑɑkɑsine ndɑ Biyɑ Hɑlɑɑlɑ kunɑ bine fɔ meiguyom, ǹ mɑ gɔrɔ ndɑ wom kulu. Ami.
Hɛɛ Pɔlu, hɛɛ yɑ ci diyɑ. A diyɑtɛrɛ mɑnɑ hunu iburɑdɑm yom dɔ. A mɑnɑ du ɑ̀ bɔrɔ fɔ dɔ mo. Ammɑ ɑ tɛ diyɑ Yesu Mɛsiyɑ ndɑ Bɑɑbɑ Ikpɛ dɔ, ngɑ kɑ ɑ̀ nɑ Yesu tunɑndi bukɔei gɑme.
Hɛɛ ndɑ nyɑizei kulu kɑ ǹ goono ɑ dɔ, i go Gɑlɑte Mɛsiyɑ mɑrgɑ yom kulu fɔɔ.
Gomini ndɑ lɑɑkɑli kɑni kɑ ǹ hunu Bɑɑbɑ Ikpɛ dɔ ndɑ i Kpe Yesu Mɛsiyɑ dɔ, ǹ mo goono wom bɑndɑ.
Yesu wɔ nɑ ngɑ bɔm no i dulum yom sɑbu sɛ zɑmɑ ɑ̀ mɑ i kɑɑ mɑɑsɑ zɑmɑni lɑlɔ wɔ kunɑ i Bɑɑbɑ Ikpɛ binebɑɑ bɔm.
Deizɑ mɑ ci ɑ̀ ŋmɔne jiiri dubu ndɑ dubu yom. Ami.
A go mɑmɑci ndɑ kɑ wom go wɑɑsu kɑ fee ndɑ Ikpɛ kɑ ɑ̀ nɑ wom cɛɛ Mɛsiyɑ gomini gɑɑ. Wom kpei bɑɑru hinno ŋmɑni fɔ dɔ.
Ammɑ Bɑɑru Hinno ŋmɑni fɔ si. Ammɑ beerem yɑ goono kɑ ǹ go wom bitɑndi. Ǹ go bɑɑ ngei mɑ Mɛsiyɑ Bɑɑru Hinno biriji.
Ammɑ bɑ i yom wɑlɑ bɛɛnɛ Ikpɛ dɔntɔneize fɔ kɑ ɑ̀ hunu bɛɛnɛ yɑ nɑ bɑɑru ŋmɑni fɔ fɛɛ wom sɛ kɑ ɑ̀ ŋmɑnɑ wɔ kɑ i wɑɑzu wom sɛ, ɑkpɛ mɑ ci lɑɑliɑntɛ.
Zɑngɑ i jinɑ kɑ ɑ̀ cii, ɑ go kɑ ɑ̀ yɑɑrɑ kɑ cii mɑɑsɑ. De bɔrɔ fɔ go bɑɑru hinno ŋmɑni fɛɛ wom sɛ kɑ ɑ̀ ŋmɑnɑ Bɑɑru Hinnɑ kɑ wom tɑ kɔ kɑlɑ ɑ̀ mɑ ci lɑɑliɑntɛ.
Mɑɑsɑ, ɑ go wetere beerem mɑ tu ɑ sɛ no, wɑlɑ Ikpɛ mɑ tu ɑ sɛ? Yɑ kɑɑni iburɑdɑm yom sɛ no ɑ go ceeci bɑ? De ɑ kɑɑni iburɑdɑm yom sɛ kpɛɛnɛ, dom ɑ si ci Mɛsiyɑ tɑm.
Nyɑizei, ɑ go bɑɑ wom mɑ bei Bɑɑru Hinno kɑ ɑ fɛɛ wom sɛ ɑ̀ mɑnɑ sɑbɑ ndɑ iburɑdɑm lɑsɑbu yom.
Yɑ nɑ du ɑ̀ iburɑdɑm dɔ wɑlɑ kɑ ɑ̀ dendenɑndi bo. Yesu Mɛsiyɑ yɑ nɑ ɑ̀ kɑɑtɛrɛ ɑ sɛ.
Wom mɑɑ ɑ gɔrɛ bɑɑru sɑɑ kɑ ɑ goono Yuifu yom gɑnɑyom kunɑ. A nɑ Ikpɛ mɑrgɑ guruguzɑndi hɑli ǹ ci mɔsɔ ko kɑ ɑ̀ hɑlɑci.
Wom mɑɑ mo zɑngɑ ɑ kpei jine Yuifu yom gɑnɑyom kunɑ kɑ bisɑ sɑrɑ boobo ɑ dimi kunɑ. A tɛ himmɑntɛ kɑ bisei, i cɛɛ yom ɑlɑɑdɑ yom gɑɑ.
Ammɑ Ikpɛ nɑ ɑ jisi kɑmbu zɑ ɑ nyɑ gunde kunɑ kɑ ɑ cɛɛ ngɑ gomini gɑɑ.
À kɑɑni Ikpɛ sɛ ɑ̀ mɑ ngɑ Ize kɑɑtɛrɛ ɑ kunɑ zɑmɑ yɑ ɑ̀ bɑɑru fɛɛ dimi cindei sɛ. Sɑɑ kɑ ɑ̀ nɑ ngɑ di tɛ, mefɔ mefɔ yɑ sɑwɑrɑ ndɑ bɔrɔ fɔ kulu.
A bine mɑnɑ kpei Yerusɑlɛm wɑngɑrɑ beerem dɔ kɑ ǹ jinɑ kɑ tɛ ɑ sɛ diyɑ. Ammɑ ɑ kpei Alɑbi lɑɑbu. À bɑndɑ ɑ ye kɑ kɑɑ Dɑmɑku wɑngɑrɑ kpɛɛnɛ.
Jiiri hinzɑ bɑndɑ ɑ kpei Yerusɑlɛm zɑmɑ ɑ mɑ Piɛɛ bei. A gɔrɔ ɑ̀ kpɑɑrɑ jiribi wei cindi gu.
Ammɑ yɑ nɑ di diyɑ yom bɑ ɑfɔ kɑlɑ Yɑkɔfu, Kpe cɛɛnɛ.
Hɛ kulu kɑ ɑ gɑ hɑntum wom sɛ, gunɑ Ikpɛ jine ɑ si tɑngɑri pɑi.
À bɑndɑ ɑ kpei Siriɑ lɑɑbu ndɑ Siliciɑ lɑɑbu.
Yude lɑɑbu Mɛsiyɑ mɑrgɑ yom kunɑ ǹ si ɑ bei mɑɑ gɑɑ.
Ǹ mɑɑ hinne nɑ ǹ gɑ cii: Bɔrɔ kɑ ɑ̀ nɑ i guruguzɑndi, mɑɑsɑ ɑ̀ go nɑɑne fɔndɔ bɑɑru fɛɛ kɑ sɑɑ fɔ ɑ̀ gɑ kɑ ɑ̀ hɑlɑci.
Ǹ nɑ Ikpɛ bɛɛrɑndi ɑ sɑbu sɛ.
Jiiri wei cindi tɑɑci bɑndɑ ɑ ziji Yerusɑlɛm wɑngɑrɑ kpɛɛnɛ ndɑ Bɑɑnɑbɑ. A nɑ Titu mɑ zɑɑ ɑ bɑndɑ.
A kpei nodi nɑ ndɑ zɑngɑ Ikpɛ nɑ ɑ̀ kɑɑtɛrɛ ɑ sɛ. A Bɑɑru Hinnɑ kɑ ɑ gɑ fɛɛ dimi cindei sɛ, ɑ nɑ ɑ̀ feeri ǹ sɛ. Ammɑ beerem kɑ ǹ ci jinɑ yom, ǹ sɛ no ɑ feeri kɑmbu zɑmɑ yɑ si gbei kɔnu tɛ wɑlɑ kɑ jinɑ kɑ gbei kɔnu tɛ.
Ammɑ bɑ Titu kɑ ɑ̀ goono ɑ bɑndɑ kɑ ɑ̀ ci Gɑrɛku ǹ mɑnɑ ɑ̀ tilɑsɑndi kɑ dɑmbɑngu.
Sendi wɔ tɛ no nyɑize tɑngɑri tɑngɑri yom sɑbu sɛ kɑ ǹ mɔnɔ kɑ hurɑ i kunɑ. Ǹ huro kɑ i bɔrɔcinitɛrɛ kɑ i gundɑ Mɛsiyɑ Yesu kunɑ gunɑ gunɑ hɑli ngei mɑ du kɑ i dɑm tɑmtɛrɛ kunɑ.
I bine i mɑnɑ tu kɑ i bɔm yeti gɑndɑ ǹ sɛ bɑ lɔkɑci cɛnɑ zɑmɑ Bɑɑru Hinno ŋmɔne cimi mo gɔrɔ wom gɑme.
Ammɑ beerem kɑ ǹ cii ǹ gundɑ bɛɛrɛ zɑngɑ ǹ bɑrɑ ndɑ ɑ̀ kulu, ɑ bɑ si ndɑ ngɑ di. Ikpɛ si bɑɑbɑɑ tɛ. Bɔrɔ beeri yom mɑnɑ hɛ fɔ kulu tɔntɔnu ɑ sɛ.
Ammɑ ǹ di Ikpɛ nɑ Bɑɑru Hinnɑ tɑlifi ɑ gɑɑ yɑ fɛɛ dimi cindei sɛ zɑngɑ ɑ̀ nɑ ɑ̀ tɑlifi Piɛɛ gɑɑ ɑ̀ mɑ fɛɛ Yuifu yom sɛ.
Ikpɛ nɑ gbei tɛ Piɛɛ kunɑ ɑ̀ mɑ tɛ diyɑ Yuifu yom sɛ. Yɑ mo no Ikpɛ nɑ gbei tɛ hɛɛ mo, ɑ kunɑ yɑ tɛ diyɑ dimi cindei sɛ.
Yɑkɔfu ndɑ Sefɑ ndɑ Yohɑnnɑ kɑ beerem cii ngei yɑ ci Mɛsiyɑ mɑrgɑ kɑɑsɑ yom, ǹ di gomini kɑ Ikpɛ nɑ ɑ nɑ. Ǹ nɑ i no nyɑizetɛrɛ dɑmyom kɑmbɛŋmɑɑ, hɛɛ ndɑ Bɑɑnɑbɑ sɛ zɑmɑ i mɑ kpei dimi cindei dɔ, ngei mo mɑ kpei Yuifu yom dɔ.
Ǹ cii i sɛ hinne i mɑ hɔngɔ tɑlikɑ yom. Ngɑ di niyɑ no ɑ gundɑ.
Ammɑ kɑ Piɛɛ kɑɑ Antiɔku ɑ nɑ ɑ̀ kɔnkɔm moo ndɑ moo zɑmɑ ɑ̀ nɑ tɑɑli tɛ.
Zɑ bɔrɔ fɔ yom mɑnɑ hunu Yɑkɔfu dɔ, Piɛɛ cini ŋmɑɑ ndɑ dimi cindei. Ammɑ sɑɑ kɑ ǹ kɑɑ, ɑ̀ nɑ ngɑ bɔm cendi kɑ hunu ŋmɑni, zɑmɑ ɑ̀ hɑmburu Yuifu yom.
Yuifu yom mo ndɑ Piɛɛ nɑ munɑficitɛrɛ tɛ hɑli Bɑɑnɑbɑ mo ye ǹ bɑndɑ ǹ munɑficitɛrɛ kunɑ.
Ammɑ kɑ ɑ di ǹ si dirɑ susu ndɑ zɑngɑ Bɑɑru Hinno cimi goono ndɑ, ɑ sendi Piɛɛ sɛ ǹ kulu jine. À cii: De ni, kɑ n ci Yuifu n goono zɑngɑ dimi cindei ɑ̀ nɑ ci zɑngɑ Yuifu yom, mɛtɛ n tɛ kɑ dimi cindei tilɑsɑndi ǹ mɑ Yuifu yom fɔndɑ gɑnɑ?
Ǹ nɑ i hɛi Yuifu yom, ɑ̀ nɑ ci dulumkoni yom dimi cindei kunɑ.
I go bei mo kɑ ɑ̀ nɑ ci Moisi fɔndɑ tɛgbei yom gɑɑ no, Ikpɛ go bɔrɔ cɛɑndi susu. Ammɑ ɑ̀ go bɔrɔ cɛɑndi susu nɑɑne gɑɑ Yesu Mɛsiyɑ kunɑ. I yom mo i nɑɑne Mɛsiyɑ Yesu gɑɑ zɑmɑ i mɑ du cɛyom susu nɑɑne gɑɑ Mɛsiyɑ kunɑ. I si du ɑ̀ Moisi fɔndɑ tɛgbei yom gɑɑ. Sɑbɑbu yɑ ci kɑ bɔrɔ si kɑ Ikpɛ gɑ ɑ̀ cɛɑndi susu fɔndɑ tɛgbei yom gɑɑ.
De i go ceeci i mɑ du cɛyom susu Mɛsiyɑ kunɑ ɑmmɑ beerem di i yom yɑ dulumkoni yom no, Mɛsiyɑ nɑ i dɑm i mɑ dulum tɛ bɑ? Awo. À si tɛ.
De ɑ yɑɑrɑ kɑ cini hɛ yom kɑ ɑ zeeri, ɑ go kɑ ɑ bɔm cɛbɛ fɔndɑ dɑɑrumkɔ noyɑ.
Hɛɛ wɔ, fɔndɑ dɔ nɑ ɑ bu fɔndɑ sɛ zɑmɑ yɑ hunɑ Ikpɛ sɛ.
Ǹ nɑ ɑ kɑnji Mɛsiyɑ bɑndɑ. Ndɑ ɑ̀ kulu ɑ go hunɑ ɑmmɑ ɑ̀ mɑnɑ ci hɛɛ yɑ gɑ hunɑ. Mɛsiyɑ yɑ go hunɑ ɑ kunɑ. Hundi wɔ kɑ ɑ go hunɑ ndɑ mɑɑsɑ gɑɑhɑm kunɑ, ɑ go hunɑ no ndɑ nɑɑne. A go nɑɑne Ikpɛ Ize gɑɑ, ngɑ kɑ ɑ̀ bɑɑ hɛɛ kɑ ngɑ bɔm no kɑ bu ɑ sɑbu sɛ.
A si Ikpɛ gomini yeti kɔnu zɑmɑ de Moisi fɔndɑ gɑnɑyom dɔ no cɛyom susu goono, Mɛsiyɑ bu no kɔnu.
E Gɑlɑte sɑmu yom kɑ wom bɑrɑ, mee yɑ nɑ wom dɛrɑndi hɑli wom si cimi gɑnɑ? Wom moo jine no ǹ nɑ Yesu Mɛsiyɑ cɛbɛ tɛrɛkpɑrɛ kɑnjɑntɛ.
Hɛ kɑ ɑ gɑ bɑɑ yɑ bei wom dɔ hinne neyɑ. Fɔndɑ gbei yom bɔm no wom du Biyɑ Hɑlɑɑlɑ dee wɑlɑ zɑmɑ wom mɑɑ Bɑɑru Hinno kɑ nɑɑne nɑ?
Wom sɑmutɛrɛ tɔ hɑli yɑ wɔ? Wom sinti ndɑ Biyɑ Hɑlɑɑlɑ. Mɑɑsɑ wom yɑ wom bɔm tɔɑndi ndɑ wom bɔm gɑɑbi bɑ?
Wom nɑ tɑɑbi boobo hɑm nɑ kɔnu bɑ? Awo, ɑ̀ mɑnɑ ci kɔnu.
Ikpɛ bine go wom no Biyɑ Hɑlɑɑlɑ kɑ dɑbɑri gbei yom tɛ wom gɑme. Fɔndɑ tɛgbei bɔm no ɑ̀ go kɑ ɑ̀ tɛ dee wɑlɑ zɑmɑ wom mɑɑ Bɑɑru Hinno kɑ ɑ̀ nɑɑne?
Zɑngɑ yɑ no Abulɛmɑ nɑɑne Ikpɛ, Ikpɛ nɑ nɑɑne lɑsɑbu ɑ̀ sɛ cɛyom susu kunɑ.
Ngɑ di sɛ, wom mɑ bei beerem kɑ ǹ gundɑ nɑɑne, ngei yɑ ci Abulɛmɑ koo yom.
Ikpɛ Sendi hɑntumɑntɛ bine jinɑ kɑ jisi kɑ Ikpɛ mɑ dimi cindei cɛɑndi susu nɑɑne gɑɑ. À gɑɑ no Ikpɛ jinɑ kɑ Bɑɑru Hinno fɛɛ Abulɛmɑ sɛ kɑ cii: Hɑndunyɑ dimi yom kulu kɑɑ du bɑrikɑ n dɔ.
Zɑngɑ Ikpɛ nɑ bɑrikɑ dɑm Abulɛmɑ gɑɑ dom ɑ̀ nɑɑne sɑbu sɛ, yɑ no beerem kulu kɑ ǹ gɑ nɑɑne, Ikpɛ gɑ bɑrikɑ dɑm ǹ gɑɑ.
Beerem kulu kɑ ǹ go nɑɑne fɔndɑ gɑnɑyom gɑɑ, ǹ goono lɑɑli cire. Ikpɛ Sendi hɑntumɑntɛ cii: Lɑɑliɑntɛ nɑ bɔrɔ kulu kɑ ɑ̀ si moo dɑm ko tɛ hɛ yom kɑ ǹ goono hɑntumɑntɛ fɔndɑ tirɑ kunɑ.
Bɔrɔ fɔ kulu si kɑ ɑ̀ du cɛyom susu Ikpɛ jine fɔndɑ bɔm. Ngɑ di tɛrɛkpɑrɛ no, domi nɑɑne bɔm no bɔrɔ kɑ ɑ̀ cɛsusu kɑɑ hunɑ.
Bɑ kɑ fɔndɑ si nɑɑne bɔm Ikpɛ Sendi hɑntumɑntɛ cii: Bɔrɔ kɑ ɑ̀ go fɔndɑ meire yom gɑnɑ, ɑkpɛ kɑɑ hunɑ ǹ gɑɑ.
Mɛsiyɑ nɑ i fɑnsɑ fɔndɑ lɑɑli gɑɑ zɑ kɑ ɑ̀ tɛ lɑɑliɑntɛ i sɑbu sɛ. Zɑngɑ Ikpɛ Sendi hɑntumɑntɛ cii: Lɑɑliɑntɛ no bɔrɔ kulu kɑ ǹ nɑ ɑ̀ kɔtɔ tuuri gɑɑ.
Ngɑ di tɛ mo no zɑmɑ bɑrikɑ kɑ Ikpɛ no Abulɛmɑ sɛ mɑ tɔ dimi cindei gɑɑ Mɛsiyɑ Yesu dɔ. À tɛ mo hɑli i mɑ du Biyɑ Hɑlɑɑlɑ nɑɑne dɔ wɔ kɑ Ikpɛ nɑ ɑlikɑwɑli tɛ i mɑ du.
Nyɑizei, ɑ gɑ sendi no ndɑ zɑngɑ iburɑdɑm kulu go fɑhɑm ndɑ. Bɑ iburɑdɑm ɑlikɑwɑli kɑ ǹ nɑ ɑ̀ dɑhirɑndi, bɔrɔ fɔ kulu si kɑ ɑ̀ gɑ ɑ̀ tunɑndi wɑlɑ kɑ tɔntɔnu ɑ̀ gɑɑ.
Ikpɛ nɑ ɑlikɑwɑli yom tɛ Abulɛmɑ sɛ ndɑ ɑ̀ bɑndɑ sɛ. À mɑnɑ cii bɑndɑ yom sɛ zɑngɑ bɔrɔ boobo no, ɑmmɑ ɑ̀ cii n bɑndɑ sɛ zɑngɑ bɔrɔ fɔlɔnku noyɑ kɑ ɑ̀ ci Mɛsiyɑ.
A go wɔne cii. Ikpɛ nɑ ɑlikɑwɑli dɑhirɑndi Mɛsiyɑ kunɑ dɑm. Fɔndɑ kɑ ɑ̀ kɑɑ jiiri zɑngu tɑɑci ndɑ wɑrɑnzɑ bɑndɑ, ɑ̀ si hini kɑ ɑlikɑwɑlɑ tunɑndi kɑ ɑ̀ tɛ kɔnu.
De fɔndɑ dɔ nɑ tubu go hunu, dom ɑ̀ si hunu ɑlikɑwɑli dɔ. Ammɑ Ikpɛ nɑ Abulɛmɑ nɑ tubu ngɑ ɑlikɑwɑli gɑɑ.
Yɑ di gɑɑ, ifɔ sɛ no fɔndɑ goono? Ikpɛ nɑ ɑ̀ tɔntɔnu nɑ fɔndɑ dɑɑrumyom sɑbu sɛ kɑlɑ bɑndɑ mo kɑ ɑ̀ sɛ Ikpɛ nɑ ɑlikɑwɑlɑ tɛ mɑ kɑɑ. Ikpɛ nɑ fɔndɑ sɑmbɑ ngɑ dɔntɔneize yom dɔ bɔrɔ kɑ ɑ̀ ci sɑsɑbɑndikɔ fɔ kɑmbɛ kunɑ.
Sɑsɑbɑndikɔ wɔ mɑnɑ ci bɔrɔ fɔlɔnku sɑsɑbɑndikɔ. Ammɑ Ikpɛ wɔ ngɑ fɔ nɑ.
Ngɑ di sɛ, fɔndɑ go gɑɑbɑ ndɑ Ikpɛ ɑlikɑwɑli yom no bɑ? Awo. À si tɛ. De Ikpɛ nɑ fɔndɑ no kɑ ɑ̀ gundɑ hini kɑ hundi nɑ, dom cɛyom susu hunu fɔndɑ gɑɑ.
Ammɑ Ikpɛ Sendi hɑntumɑntɛ cii: Ǹ nɑ bɔrɔ kulu dɑm kɑ dɑɑbu dulum dɑbɑri cire zɑmɑ ɑlikɑwɑli kɑ Ikpɛ tɛ ǹ mɑ ɑ̀ no beerem sɛ kɑ ǹ go nɑɑne Yesu Mɛsiyɑ gɑɑ.
Hɑli nɑɑne kɑɑ Ikpɛ nɑ i jisi kɑ dɑɑbu fɔndɑ cire nɑɑne sɛ, nɑɑne kɑ ɑ̀ mɑ kɑɑtɛrɛ.
Yɑ di gɑɑ fɔndɑ tɛ i sɛ zɑngɑ koo bɑtukɔ noyɑ kɑlɑ Mɛsiyɑ kɑɑ zɑmɑ i mɑ du cɛyom susu nɑɑne gɑɑ.
Ammɑ mɑɑsɑ kɑ nɑɑne kɑɑ i si kɑɑ bɑtukɔ dɑbɑri cire kpɛɛnɛ.
Wom kulu Ikpɛ ize yom no nɑɑne dɔ zɑmɑ wom go nɑɑne Mɛsiyɑ gɑɑ.
Wom kulu kɑ ǹ nɑ wom mirɑndi Mɛsiyɑ kunɑ, wom nɑ Mɛsiyɑ fɑkɑ zɑngɑ tɑɑfɛ.
Mɑɑsɑ fɑyɑnkɑ si Yuifu ndɑ dimi cindei gɑme wɑlɑ tɑm ndɑ bɔrɔcini gɑme wɑlɑ hɑibɔrɔ ndɑ weibɔrɔ gɑme. Wom kulu ci ɑfɔ Mɛsiyɑ Yesu kunɑ.
De wom ci Mɛsiyɑ ŋmɔne yom, wom ci Abulɛmɑ bɑndɑ yom noyɑ. Wom ci tubukɔ yom mo ndɑ zɑngɑ ɑlikɑwɑli goono ndɑ.
Ammɑ ɑ gɑ cii wom sɛ, sɑɑ kulu kɑ tubukɔ goono koo cɛnɑ, fɑyɑnkɑ si ngɑ ndɑ tɑm gɑme, bɑ kɑ ɑ̀ gɑ ci hɛ kulu kpe.
Ammɑ ɑ̀ goono koo bɑtukɔ yom ndɑ bɑndɑbɔrɔ yom kɑmbɛ kɑlɑ lɔkɑci kɑ bɑɑbɑ jisi.
Yɑ nɑ i yom mo. Sɑɑ kɑ i goono koo cɛnɑ yom, i goono tɑmtɛrɛ kunɑ hɑndunyɑ hɛ yom sɛ.
Ammɑ sɑɑ kɑ lɔkɑci tɔ, Ikpɛ nɑ ngɑ Ize dɔntɔm, Ize kɑ weibɔrɔ fɔ hɛi. Ǹ nɑ ɑ̀ hɛi fɔndɑ cire.
À kɑɑ domi ɑ̀ mɑ wɔ kɑ yom goono fɔndɑ cire fɑnsɑ hɑli i mɑ du kootɛrɛ dɑmyom kɑ ci Ikpɛ ize yom.
Zɑ kɑ wom ci koo yom Ikpɛ nɑ ngɑ Ize Biyɑ dɔntɔm wom bine yom kunɑ. À go kuwɑ kɑ cii: Bɑɑbɑ, ɑ Bɑɑbɑ.
Zɑngɑ yɑ n mɑnɑ ci tɑm kpɛɛnɛ ɑmmɑ n ci ize. Zɑ kɑ n ci ize, n tɛ Ikpɛ tubukɔ mo Mɛsiyɑ dɔ.
Sɑɑ di wom mɑnɑ Ikpɛ bei ɑmmɑ wom tɑmtɛrɛ tooru yom sɛ wɔ kɑ yom ǹ hɑɑli gɑɑ ǹ mɑnɑ ci ikpɛ yom.
Ammɑ mɑɑsɑ, wom go kɑ Ikpɛ bei, hɑli yɑ mo Ikpɛ go wom bei. Mɛtɛ wom tɛ kɑ ye hɑndunyɑ hɛ yom gɑɑ, hɛ kɔnu yom kɑ ǹ sindɑ gɑɑbi? Wom bɑɑ wom mɑ ye hɛ nge yom di tɑm yom kpɛɛnɛ?
Wom go hɑnu yom ndɑ hɑndu yom ndɑ Iɔkɑci yom ndɑ jiiri yom lɑsɑbu kɑ bɛɛrɛ tɛ ǹ sɛ.
Wom tɛyom wɔ sɑbu sɛ ɑ go hɑmburu, hɑnibɑ gbei kɔnu nɑ ɑ tɛ wom gɑme.
Nyɑizei, ɑ go wom ŋmɑɑrɛ, wom mɑ goono zɑngɑ hɛɛ zɑmɑ hɛɛ mo ɑ goono zɑngɑ wom. Wom mɑnɑ dɛrɛ ɑ sɛ bɑ ce fɔ.
Ammɑ wom go bei gɑɑhɑm hinɑbunu kunɑ nɑ ɑ nɑ wom wɑɑzu ndɑ Bɑɑru Hinno zɑ sintine.
Bɑ kɑ ɑ hinɑbunutɛrɛ ci suiyom hɛ wom sɛ, wom mɑnɑ ɑ fɛntɛ. Wom mɑnɑ hungu hɛɛ. Ammɑ wom nɑ ɑ tɑ zɑngɑ Ikpɛ dɔntɔneize, zɑngɑ Mɛsiyɑ Yesu cine.
Bine, ifɔ yɑ ci wom bɑrikɑ? A go wom sɛdɑ kɑ cii de ɑ̀ hini kɑ tɛ, dom wom mɑ wom moo yom kɑɑ kɑ ɑ nɑ ndei.
Yɑ di gɑɑ, wom go kɑ ɑ lɑsɑbu zɑngɑ wom ŋmɔne ibɛrɛ no zɑmɑ ɑ gɑ cimi cii wom sɛ?
Beerem di kɑ ǹ gɑ wom dɛrɑndi gundɑ himmɑ kɑ simbɑ wom, ɑ̀ mɑnɑ ci himmɑ hinno. Ǹ go bɑɑ nɑ ngei mɑ wom kɑɑ ŋmɑni i sɛ zɑmɑ wom mɑ gundɑ himmɑ ngei dɔ hɛrɛ.
À boori bɔrɔ mɑ gundɑ himmɑ hɛ hinno gɑɑ sɑɑ kulu. À si boori bɔrɔ mɑ gundɑ himmɑ sɑɑ kɑ ɑ goono wom dɔ hinne.
A koo yom, ɑ gɑ mɑɑ doori wom sɛ kpɛɛnɛ zɑngɑ weibɔrɔ gɑ hɛizɛnyɛ tɛ kɑlɑ Mɛsiyɑ mɑ tɛ kɑ boori wom kunɑ.
Oò, bɑ mɑɑsɑ ɑ go bɑɑ yɑ goono wom bɑndɑ kɑ ɑ jinde bɑɑnɑndi. Ammɑ ɑ gundɑ kɑrihã wom sɑbu sɛ.
Wom mɑ cii ɑ sɛ, wom kɑ wom go bɑɑ wom mɑ goono Moisi fɔndɑ cire, wom si fɑhɑm hɛ kɑ fɔndɑ gɑ cii bɑ?
Ikpɛ Sendi hɑntumɑntɛ cii Abulɛmɑ du koo hɑibɔrɔ hinkɑ. Afɔ kɔngɔ gɑɑ no, ǹ nɑ ɑ̀ hɛi, ɑfɔ mɑ bɔrɔcini weibɔrɔ gɑɑ.
Wɔ kɑ ɑ̀ hunu kɔngɔ di gɑɑ ǹ nɑ ɑ hɛi no ndɑ zɑngɑ gɑɑbɑsi goono ndɑ. Wɔ kɑ ǹ nɑ ɑ̀ hɛi bɔrɔcini weibɔrɔ di gɑɑ mɑ, ǹ nɑ ɑ̀ hɛi no ɑlikɑwɑli gɑɑ.
Hɛ nge yom di ŋmɔne yɑɑse yom neyɑ. Weibɔrɔ hinkɑ di himɑ ɑlikɑwɑli hinkɑ no. Afɔ Sinɑi tɑndi kuku dɔ nɑ ɑ̀ hunu. Tɑmtɛrɛ sɛ no, ǹ nɑ ɑ̀ hɛi. Ngɑ yɑ ci Agɑi.
Agɑi wɔ Alɑbi lɑɑbu kunɑ Sinɑi tondi kuku no ɑ̀ himɑ. Agɑi sɑbɑ mɑ ndɑ Yerusɑlɛm mɑɑsɑ ŋmɔne, zɑmɑ ɑ̀ goono tɑmtɛrɛ kunɑ ndɑ ngɑ kɑɑ yom.
Ammɑ Yerusɑlɛm bɛɛnɛ ŋmɔne kɑ ɑ̀ ci bɔrɔcini, ngɑ yɑ ci i kulu nyɑ.
Ikpɛ Sendi hɑntumɑntɛ cii: E weibɔrɔ, ni kɑ n mɑnɑ hɛi, n mɑ fɑihã ndɑ binekɑɑne kɑ kuwɑ. Ni kɑ n mɑnɑ hɛiyom dɑɑri bei domi weibɔrɔ kɑ ɑ̀ kunyɑ fee ndɑ, ɑ̀ koo yom bɑ kɑ bisɑ kunyekpɛ koo yom.
Ammɑ nyɑizei, i yom yɑ ɑlikɑwɑli ize yom no zɑngɑ Isɑɑkɑ.
Ammɑ wɔ kɑ ǹ hɛi gɑɑhɑm dɔ ɑ̀ nɑ wɔ kɑ ǹ hɛi Biyɑ Hɑlɑɑlɑ dɔ guruguzɑndi. Yɑ nɑ ɑ̀ goono bɑ mɑɑsɑ mɑ.
Ammɑ ifɔ nɑ Ikpɛ Sendi hɑntumɑntɛ gɑ cii? N mɑ kɔngɔ gɑɑrɛ ndɑ ɑ̀ koo zɑmɑ kɔngɔ koo si tubu pɑi ndɑ weibɔrɔ bɔrɔcini koo.
À sɛ no nyɑizei, i mɑnɑ ci kɔngɔ ize yom ɑmmɑ i yom yɑ weibɔrɔ bɔrɔcini ize yom no.
Mɛsiyɑ nɑ i fɑnsɑ kɑ i nɑ bɔrɔcinitɛrɛ. Ngɑ di sɛ wom mo cɛ kɑ boori bɔrɔcinitɛrɛ wɔ kunɑ fɑ. Wom mɑ si nɑm bɔrɔ fɔ kulu mɑ wom dɑm tɑmtɛrɛ zuu kunɑ kpɛɛnɛ.
Gunɑ, hɛɛ Pɔlu ɑ go sendi wom sɛ, de wom tu ǹ mɑ wom dɑmbɑngu, Mɛsiyɑ si hɛ fɔ kulu hinsɑ wom sɛ.
A go sɛdɑ mo kpɛɛnɛ kɑ bɔrɔ kulu kɑ ɑ̀ tu ǹ mɑ ngɑ dɑmbɑngu ɑ̀ ci gɑrɔkoni kɑlɑ ɑ̀ mɑ fɔndɑ kulu tɔnɑndi.
Wom kulu kɑ wom go cɛyom susu ceeci fɔndɑ gɑɑ, wom fee ndɑ Mɛsiyɑ. Wom dɛrɛ gomini gɑɑ.
I gundɑ bɛɛjɛ Ikpɛ gɑ i cɛɑndi susu ngɑ jine. I go kɑ ngɑ di bɑtu Biyɑ Hɑlɑɑlɑ dɑbɑri gɑɑ kɑ ɑ̀ go gbei tɛ i nɑɑne dɔ.
Mɛsiyɑ Yesu kunɑ zɑ bɑngudɑmyom hɑli zɑm kɑ dɑmbɑngu, ǹ bɑ ɑfɔ sindɑ nɑfɑ. Ammɑ nɑɑne kɑ ɑ̀ gɑ gbei tɛ bɑɑkɑsine kunɑ gundɑ nɑfɑ.
Dom di, wom go zuuru ihinno. Mee yɑ nɑ wom dii kɑ jɛ wom mɑ si cimi gɑnɑ?
Bɔrɔ bɛrɛyom wɔne mɑnɑ hunu Ikpɛ kɑ ɑ̀ gɑ wom cɛɛ dɔ fɑ.
Buuru hɑmine kɑsɑmi cɛnɑ go buuru gɑɑtɑ kulu tunɑndi.
A gundɑ nɑɑne wɔne wom gɑɑ Kpe kunɑ kɑ wom si lɑsɑbu ŋmɑni tɛ. Ammɑ bɔrɔ kɑ ɑ̀ go wom lɑɑkɑli tunɑndi, bɔrɔ kɑ dimi no kulu kɑlɑ Ikpɛ mɑ bɑnɑ ɑ̀ sɛ.
Ammɑ nyɑizei, de ɑ go bɑngudɑmyom sendi wɑɑzu kpɛɛnɛ, ifɔ sɛ ǹ go kɑ ɑ guruguzɑndi kpɛɛnɛ? Bundu gɑɑrɑntɛ si tɛ kɑtiyom hɛ kpɛɛnɛ.
A go bɑɑ beerem kɑ ǹ gɑ wom lɑɑkɑli tunɑndi, ǹ mɑ ngei bɔm dumbu dumbu kɑ ye zɑngɑ bɔrɔ mɑntɑm yom.
Nyɑizei, Ikpɛ nɑ wom cɛɛ bɔrɔcinitɛrɛ sɛ. Ammɑ wom mɑ si bɔrɔcinitɛrɛ wɔ tɛ kɔbɛ bineibɑɑi sɛ. Ammɑ wɑ tɑmtɛrɛ cɛrɛ sɛ bɑɑkɑsine kunɑ.
Moisi fɔndɑ kulu sendi fɔlɔnku kunɑ no ǹ nɑ ɑ̀ tɔnɑndi. Ngɑ neyɑ: N mɑ bɑɑ n gɔrɔkɑsine zɑngɑ n bɔm.
Ammɑ de wom go cɛrɛ nɑmɑ ko cɛrɛ ŋmɑɑ zɑngɑ gɑnjihɑm yom, wom mɑ lɑɑkɑli wom mɑ si cɛrɛ ŋmɑɑ sã sã.
Ammɑ ɑ go cii no, wom mo dirɑ Biyɑ Hɑlɑɑlɑ gɑɑ. À gɑɑ no wom si bineibɑɑi tɔnɑndi.
Bineibɑɑi go gɑɑbɑ ndɑ Biyɑ Hɑlɑɑlɑ. Biyɑ Hɑlɑɑlɑ go gɑɑbɑ ndɑ bineibɑɑi. Ǹ go gɑɑbɑ ndɑ cɛrɛ hɑli hɛ kulu kɑ wom go bɑɑ mɑ si tɛ, wom si hini kɑ ɑ̀ tɛ mo.
Ammɑ de Biyɑ Hɑlɑɑlɑ go wom cendi, kulu wom si Moisi fɔndɑ cire.
Bineibɑɑi gbei yom bine tɛrɛkpɑrɛ no ǹ goono. Ngei neyɑ, zinɑ ndɑ meiguyom zɑ ǹ mɑnɑ hiji ndɑ ziibi ndɑ hɑwizetɛrɛ,
ndɑ tɑɑru gɑnɑyom ndɑ zimɑtɛrɛ ndɑ ibɛrɛtɛrɛ ndɑ zoji ndɑ cɛnsɛ ndɑ bine fute, kɑkɔ ndɑ feefee ndɑ fɔndɔ ŋmɑni ŋmɑni,
ndɑ molɑgɑ, ndɑ bɔrɔ wiyom ndɑ bɑji hɑm kɑ bugu ndɑ hɑnɑsuɑ ndɑ hɛ nge yom di dimi kulu. Kɑ simbɑ hɛ nge yom di, ɑ go wom kɑɑbɑɑru kɑ jisi zɑngɑ ɑ jinɑ kɑ ɑ̀ cii kɔ. Bɔrɔ kɑ ɑ̀ go hɛ nge yom di dimi tɛ, ɑkpɛ si Ikpɛ kpetɛrɛ tubu pɑi.
Ammɑ Biyɑ Hɑlɑɑlɑ hɑnfɑni neyɑ, bɑɑkɑsine ndɑ binekɑɑne, ndɑ lɑɑkɑli kɑne ndɑ suuru kuku ndɑ bɔrɔhinnotɛrɛ ndɑ booriyom ndɑ nɑɑne,
ndɑ bɑɑniyom ndɑ bɔm hiniyom. Fɔndɑ kulu si kɑ ɑ̀ go hɛ nge yom di gɑnji.
Beerem kɑ ǹ ci Mɛsiyɑ ŋmɔne yom ǹ nɑ ngei dulum hɑɑli kɑnji ndɑ ɑ̀ bɑɑyom futu yom ndɑ ɑ̀ bineibɑɑi.
Zɑ kɑ i gɑ hunɑ Biyɑ Hɑlɑɑlɑ dɔ, i mɑ dirɑ mo Biyɑ Hɑlɑɑlɑ kunɑ.
I mɑ si ci fɑɑrikpɛ yom ko cɛrɛ zukum kɑ cɛnsɛ cɛrɛ gɑɑ.
Nyɑizei, de wom bei bɔrɔ fɔ nɑ tɑɑli tɛ, wom kɑ wom tɔ ndɑ Biyɑ Hɑlɑɑlɑ wom mɑ ɑkpɛ dɑm fɔndɔ. Ammɑ wom mɑ ɑ̀ tɛ ndɑ bɑɑniyom. Ni mɑ, n mɑ lɑɑkɑli ndɑ n bɔm, n mɑ si du suiyom.
Wom mɑ cɛrɛ time jɛrɛ. Zɑngɑ yɑ wom go Mɛsiyɑ fɔndɑ tɔnɑndi noyɑ.
De bɔrɔ fɔ kɑ ɑ̀ mɑnɑ ci hɛ fɔ go tɑmmɑ ngɑ yɑ hɛ fɔ no, ɑ̀ bɔm no ɑ̀ go zɑmbɑ.
Ammɑ bɔrɔ kulu mɑ ngɑ bɔm gbei yɑɑse gunɑ. À gɑɑ no ɑ̀ hini kɑ fɑihã ngɑ bɔm hinne sɛ. À nɑ ci bɔrɔ fɔ ŋmɑni ŋmɔne gɑɑ.
Bɔrɔ kulu gɑ ngɑ bɔm jɛrɔ jɛrɛ no.
Ammɑ bɔrɔ kɑ ǹ go kɑ ɑ̀ cooɑndi ndɑ Ikpɛ Sendi, ɑ̀ mɑ ngɑ cooɑndikɔ nɑfɑ ngɑ hɛ hinno yom kulu kunɑ.
Wɑ si nɑm ǹ mɑ wom zɑmbɑ. Bɔrɔ si Ikpɛ hɑɑru. Hɛ kɑ bɔrɔ go dumɑ, ngɑ no ɑ̀ kɑɑ wi.
Bɔrɔ kɑ ɑ̀ gɑ dumɑ hɛ kɑ ɑ̀ kɑɑni ngɑ bineibɑɑi sɛ, fumbi nɑ ɑ̀ kɑɑ wi bineibɑɑi dɔ. Ammɑ bɔrɔ kɑ ɑ̀ go dumɑ hɛ kɑ ɑ̀ kɑɑni Biyɑ Hɑlɑɑlɑ sɛ, hundi kɑ ɑ̀ si beeni no ɑ̀ kɑɑ wi Biyɑ Hɑlɑɑlɑ dɔ.
I mɑ si fɑrigɑ ndɑ ihinno tɛyom. Lɔkɑci kɑ ɑ̀ tɔ gɑɑ, i kɑɑ bɑrikɑ wi de i mɑnɑ ɑ̀ nɑm.
Ngɑ di sɛ, kɑ i gundɑ dɑɑmɑ i mɑ ihinno tɛ bɔrɔ kulu sɛ, hɑli yɑ mo nyɑize yom sɛ kɑ ǹ goono nɑɑne fɔndɔ kunɑ.
Wɑ gunɑ biiriize beeri yom kɑ ɑ hɑntum wom sɛ ndɑ ɑ bumbum kɑmbɛ.
Beerem kulu kɑ ǹ go bɑɑ ngei mɑ booriyom cɛbɛ moo diyom gɑɑ, ǹ go wom tilɑsi nɑ ǹ mɑ wom dɑmbɑngu. Ǹ go tɛ yɑ di no domi ǹ mɑ si ngei guruguzɑndi hinne Mɛsiyɑ bundu gɑɑrɑntɛ sɑbu sɛ.
Nge yom kɑ ǹ dɑmbɑngu, ngei bumbum si Moisi fɔndɑ gɑnɑ. Ammɑ ǹ gɑ bɑɑ ǹ mɑ wom dɑmbɑngu domi ngei mɑ du kɑ fɑɑre ndɑ wom gɑɑhɑm.
Ammɑ hɛɛ wɔ, ɑ̀ mɑ si kɑɑ ɑ gɑɑ yɑ fɑɑre ndɑ hɛ fɔ kɑ ɑ̀ mɑnɑ ci ndɑ i Kpe Yesu Mɛsiyɑ bundu gɑɑrɑntɛ. À dɔ no Ikpɛ nɑ hɑndunyɑ kɑnji ɑ sɛ, hɛɛ mɑ hɑndunyɑ sɛ.
Zɑ bɑngudɑmyom hɑli zɑm kɑ dɑmbɑngu, ǹ bɑ ɑfɔ sindɑ nɑfɑ. Hɛ kɑ ɑ̀ gundɑ nɑfɑ yɑ ci tɑkɑyom teji.
Bɔrɔ kulu mo kɑ ɑ̀ gɑ dirɑ ndɑ zɑngɑ fɔndɔ wɔ goono ndɑ, lɑɑkɑli kɑne ndɑ suuji mɑ goono ɑ̀ bɑndɑ ndɑ Ikpɛ ŋmɔne Isirɑilɑ bɑndɑ mɑ.
À mɑ si filɑ kpɛɛnɛ bɔrɔ mɑ ɑ tɑɑbɑndi zɑmɑ hɛɛ wɔ ɑ gundɑ Kpe Yesu bidɑlɑ yom ɑ gɑɑhɑm gɑɑ.
A nyɑizei, i Kpe Yesu Mɛsiyɑ gomini mo gɔrɔ ndɑ wom biyɑ. Ami.
Hɛɛ Pɔlu, hɛɛ yɑ ci Yesu Mɛsiyɑ diyɑ ndɑ Ikpɛ binebɑɑ. A gɑ tirɑ wɔ hɑntum wom hɑlɑɑlɑntɛ yom sɛ kɑ wom goono Efɛse wɑngɑrɑ. Wom yɑ ci nɑɑnekpɛ yom Yesu Mɛsiyɑ kunɑ.
Gomini ndɑ lɑɑkɑli kɑne kɑ ǹ hunu i Bɑɑbɑ Ikpɛ ndɑ Kpe Yesu Mɛsiyɑ dɔ, ǹ mo goono wom bɑndɑ.
I mɑ Ikpɛ, i Kpe Yesu Mɛsiyɑ Bɑɑbɑ sɑɑbu. À nɑ ngɑ bɑrikɑ dimi kulu dɑm i gɑɑ, bɑrikɑ kɑ ɑ̀ hunu Biyɑ Hɑlɑɑlɑ dɔ Mɛsiyɑ kunɑ bɛɛnɛ kunɑ nungu yom dɔ.
Mɛsiyɑ kunɑ no Ikpɛ nɑ i suubɑ zɑ ɑ̀ mɑnɑ hɑndunyɑ sinji. À nɑ i suubɑ zɑmɑ i mɑ ci hɑlɑɑlɑntɛ yom, beerem kɑ ǹ sindɑ tɑɑli ngɑ jine.
Bɑɑkɑsine kunɑ ɑ̀ nɑ i kɔdɔrɔ mɑ i mɑ tɛ ngɑ ize yom kootɛrɛ dɑmyom dɔ Yesu Mɛsiyɑ kunɑ. À nɑ ngɑ di tɛ nɑ ɑ̀ binebɑɑ bɔm zɑmɑ ɑ̀ kɑɑni ɑ̀ sɛ no.
À nɑ ɑ̀ tɛ no i mɑ ngɑ gomini deizɑkpɛ sifɑ, gomini kɑ ɑ̀ tɛ i sɛ Binegɑnji kunɑ.
Yesu kunɑ mo i gundɑ fɑnsɑyom ɑ̀ kuri gɑɑ. À go kɑ i yɑɑfɑ mɑ ndɑ i dulum yom ndɑ zɑngɑ Ikpɛ gomini hɑizici goono ndɑ.
À nɑ i nɑ ngɑ gomini ndɑ bɑyom hɑikusutɛrɛ ndɑ fɑhɑm dimi kulu kunɑ.
À nɑm i nɑ ngɑ binebɑɑ duje bei ɑ̀ miilɑ kunɑ zɑmɑ ɑ̀ kɑɑni ɑ̀ sɛ.
Ikpɛ gbei yɑ ci ngɑ mɑ tɑkɑhɛ kulu meigu sɑɑ kɑ zɑmɑni yom kube kɑ tɛ ɑfɔ Mɛsiyɑ kunɑ, hɛ yom kɑ ǹ goono bɛɛnɛ kunɑ ndɑ hɛ yom kɑ ǹ goono hɑndunyɑ bɔm.
Ikpɛ go hɛ kulu tɛ ngɑ binebɑɑ sɑwɑri bɔm. À jinɑ kɑ i kɔdɔrɔ ngɑ miilɑ bɔm i mɑ ci tubu hɛ Ikpɛ sɛ Mɛsiyɑ kunɑ.
À nɑ ɑ̀ tɛ no zɑmɑ i yom kɑ i jinɑ kɑ bɛɛjɛ sinji Mɛsiyɑ kunɑ, i mɑ ci sifɑyom hɛ Ikpɛ deizɑ sɛ.
À kunɑ no wom mo, wom nɑɑne sɑɑ kɑ wom mɑɑ cimi sendi. Cimi sendi yɑ ci Bɑɑru Hinnɑ kɑ ɑ̀ gɑ kɑɑndɑ fɑɑbɑ. Sɑɑ kɑ wom nɑɑne ɑ̀ gɑɑ, Ikpɛ nɑ sɛdɑ dɑm wom gɑɑ ndɑ Biyɑ Hɑlɑɑlɑ kɑ Ikpɛ tɛ ɑlikɑwɑli ngɑ mɑ no.
Biyɑ Hɑlɑɑlɑ yɑ ci i tubu sɛ deimi jɛrɛ. Hɑnu go kɑɑ kɑ Ikpɛ kɑɑ hɛ kɑ ngɑ dei fɑnsɑ, i mɑ ci sifɑyom hɛ ɑ̀ deizɑ sɛ.
A mɑɑ bɑɑru kɑ wom nɑɑne Kpe Yesu gɑɑ. A mɑɑ mo wom gundɑ bɑɑkɑsine hɑlɑɑlɑntɛ yom kulu sɛ.
À sɛ no, ɑ si cɛ ndɑ Ikpɛ sɑɑbuyom wom sɛ ko hɔngɔ wom ɑ ŋmɔne ɑduwɑ yom kunɑ.
A go kɑ i Kpe Yesu Mɛsiyɑ ɑ ŋmɔne Ikpɛ kɑ ɑ̀ ci Bɑɑbɑ deizɑkpɛ ŋmɑɑrɛ wom sɛ. A go kɑ ɑ̀ ŋmɑɑrɛ ɑ̀ mɑ wom no hɑikusutɛrɛ biyɑ ndɑ ndɑ kɑɑyomtɛrɛ biyɑ hɑli wom mɑ Ikpɛ bei gumo gumo.
A go ŋmɑɑrɛ mo ɑ̀ mɑ wom bine yom kpɑrɑndi hɑli wom mɑ bɛɛjɛ bei kɑ ɑ̀ sɛ Ikpɛ nɑ wom cɛɛ. Wom mɑ bei mo hɑizici dimi kɑ ɑ̀ ci tubu deizɑkpɛ hɑlɑɑlɑntɛ yom kunɑ.
A go ŋmɑɑrɛ wom mɑ bei mo hɛ kɑ ɑ̀ ci ɑ̀ dɑbɑri gɑɑbikoni bɑmbɑtɑ kɑ ɑ̀ go tɛ i kunɑ, i yom kɑ i go nɑɑne.
À nɑ dɑbɑri cɛbɛ Mɛsiyɑ kunɑ kɑ ɑ̀ tunɑndi bukɔei gɑme. À nɑ ɑ̀ gɔrɛndi mo ngɑ kɑmbɛŋmɑɑ gɑɑ bɛɛnɛ kunɑ nungu yom dɔ.
À nɑ ɑ̀ gɔrɛndi meire kulu bɔm ndɑ hini kulu bɔm ndɑ gɑɑbi kulu bɔm ndɑ dɑbɑri kulu bɔm. À nɑ ɑ̀ gɔrɛndi mɑɑ kulu kɑ ǹ gɑ cɛɛ bɔm, ɑ̀ mɑnɑ ci zɑmɑni wɔ hinne kunɑ bo ɑmmɑ ndɑ zɑmɑni kɑ ɑ̀ go kɑɑ kunɑ mo.
Ikpɛ nɑ hɛ kulu dɑm ɑ̀ cee cire. À nɑ ɑ̀ dɑm mɑ ɑ̀ mɑ ci hɛ kulu bɔm Mɛsiyɑ mɑrgɑ sɛ.
Mɛsiyɑ mɑrgɑ yɑ ci ɑ̀ gɑɑhɑm. Mɛsiyɑ go hɛ kulu tɔnɑndi sã sã. Ngɑ yɑ ci mɑrgɑ tɔnɑndikɔ.
Wom mo, dom wom gɔrɔ bukɔ yom wom tɑɑli yom ndɑ wom dulum yom sɑbu sɛ.
Ǹ kunɑ nɑ wom jinɑ kɑ dirɑ sɑɑ fɔ ndɑ zɑngɑ hɑndunyɑ wɔ zɑmɑni goono ndɑ. Wom dirɑ ndɑ zɑngɑ bɛɛnɛ bɑtumɑ dɑbɑrikpɛ goono ndɑ. Biyɑ no kɑ ɑ ci Ibilisi, ɑ̀ go gbei tɛ mɑɑsɑ bɔrɔ yom kunɑ kɑ ǹ hungu kɑ Ikpɛ gɑnɑ.
Beerem di kunɑ nɑ i yom mo, i jinɑ kɑ dirɑ i bineibɑɑi bɔm. I nɑ i bineibɑɑi ndɑ ɑ̀ lɑsɑbu yom tɔnɑndi. Dulum hɑɑli kɑ ǹ nɑ i hɛi ndɑ dɔ, i tɛ beerem kɑ Ikpɛ bine tɔ ǹ sɛ zɑngɑ cindei.
Ammɑ Ikpɛ gundɑ suuji bɑɑbɑ ndɑ bɑɑkɑsine bɑmbɑtɑ kɑ ɑ̀ bɑɑ i yom ndɑ.
À bɑɑkɑsine sɑbu sɛ ɑ̀ nɑ i hunɑndi ndɑ Mɛsiyɑ bɑ kɑ i tɑɑli yom kunɑ i gɔrɔ bukɔ yom. Gomini dɔ no Ikpɛ nɑ wom fɑɑbɑ.
À nɑ i tunɑndi mefɔ Mɛsiyɑ bɑndɑ. À bine nɑ i gɔrɛndi mefɔ ɑ̀ bɑndɑ bɛɛnɛ kunɑ nungu yom dɔ Mɛsiyɑ Yesu kunɑ.
À nɑ ɑ̀ tɛ nɑ zɑmɑ zɑmɑni yom kɑ ǹ gɑ kɑɑ kunɑ Ikpɛ mɑ ngɑ gomini hɑizici bɑmbɑtɑ cɛbɛ ɑ̀ bɔrɔhinnotɛrɛ kunɑ kɑ ɑ̀ gundɑ i sɛ Yesu Mɛsiyɑ kunɑ.
Gomini dɔ no Ikpɛ nɑ wom fɑɑbɑ nɑɑne gɑɑ. À bine mɑnɑ hunu wom dɔ. Ikpɛ noyom no.
À mɑnɑ ci mɑ tɛgbei yom dɔ no fɑɑbɑ hunu hɑli bɔrɔ mɑ si ngɑ bɔm bɛɛrɑndi.
I yom yɑ ci Ikpɛ gbei. À nɑ i tɑkɑ Mɛsiyɑ Yesu kunɑ gbei hinno yom sɛ. Ikpɛ jinɑ kɑ gbei hinno yom sɔlu zɑmɑ i mɑ dirɑ ǹ kunɑ.
À sɛ nɑ, wɑ hɔngɔ wom jinɑ kɑ gɔrɔ dimi cindei gɑɑhɑm dɔ. Bɑnguize yom go ci wom sɛ zɑm kɑ dɑmbɑngu ize yom, dumbuyom kɑ ǹ tɛ ndɑ kɑmbɛ gɑɑbɑsi gɑɑ.
Wɑ hɔngɔ lɔkɑci ngɑ di wom sindɑ Mɛsiyɑ. Wom sindɑ lɑɑbuizetɛrɛ gɑɑbi Isirɑilɑ lɑɑbu kunɑ. Wom tɛ yo yom ɑlikɑwɑli ŋmɔne ɑlikɑwɑli tɛyom gɑɑ. Wom sindɑ bɛɛjɛ. Wom sindɑ Ikpɛ mɑ hɑndunyɑ kunɑ.
Wom jinɑ kɑ felem ɑmmɑ mɑɑsɑ Mɛsiyɑ Yesu kunɑ Ikpɛ nɑ wom mɑɑnɑndi Mɛsiyɑ kuri gɑɑ.
Ngɑ yɑ ci bɑɑni kɑ ɑ̀ tɛ i gɑme. À nɑ dimi hinkɑ tɛ ɑfɔ. À nɑ kpɛsɛrɛ kɑ ɑ̀ gɑ kɑ i fee ndɑ cɛrɛ zeeri.
À nɑ ɑ̀ zeeri kɑ ɑ̀ nɑ ibɛrɛtɛrɛ kɑ ɑ̀ ci Moisi fɔndɑ meire yom, wɑtom sendikpɑrɛ yom wi ngɑ gɑɑhɑm gɑɑ. À nɑ ngɑ di tɛ no zɑmɑ ɑ̀ mɑ dimi hinkɑ tɑkɑ ngɑ bumbum kunɑ kɑ tɛ bɔrɔ fɔlɔnku teji. À gɑɑ no ɑ̀ nɑ bɑɑni tɛ.
À nɑ ɑ̀ tɛ nɑ hɑli gɑɑhɑm fɔlɔnku kunɑ ngɑ mɑ ǹ bɔrɔ hinkɑ sɑsɑbɑndi mo Ikpɛ dɔ bundu gɑɑrɑntɛ gɑɑ. Bundu gɑɑrɑntɛ gɑɑ ɑ̀ nɑ ibɛrɛtɛrɛ di wi.
Yɑ no Mɛsiyɑ kɑɑ kɑ Bɑɑru Hinno kɑ ɑ̀ kɑɑndɑ bɑɑni tɛyom fɛɛ wom sɛ. À nɑ bɑɑni tɛ wom kɑ wom felem ndɑ Ikpɛ ndɑ beerem kɑ ǹ mɑɑni Ikpɛ sɛ, gɑme.
À gɑɑ no i kulu ɑfɔ fɔ gundɑ huroyom Bɑɑbɑ dɔ ndɑ Biyɑ fɔlɔnku.
Ngɑ di sɛ, wom mɑnɑ ci yɑ yom kpɛɛnɛ wɑlɑ ceeyo yom. Ammɑ ndɑ hɑlɑɑlɑntei wom tɛ bɛɛnɛ bɔrɔ yom. Wom tɛ Ikpɛ fuu bɔrɔ yom mo.
Ikpɛ nɑ wom cini diyɑ yom ndɑ ɑndebi yom bɔm, nge yom kɑ ǹ ci fuu kpɛsɛ. Yesu Mɛsiyɑ bumbum mo yɑ ci mimbɑri tɑndi.
À kunɑ no cinɑri kulu kɑ ɑ̀ sɑbɑ kɑ boori, ɑ̀ go tunu kɑ tɛ nungu hɑlɑɑlɑ Kpe kunɑ.
À kunɑ no wom mo Ikpɛ go wom cini mefɔ wom mɑ tɛ Ikpɛ gɔrɛ dɔ Biyɑ Hɑlɑɑlɑ kunɑ.
À sɛ no, hɛɛ Pɔlu kɑ ɑ ci Mɛsiyɑ Yesu kɑsuize wom dimi cindei sɑbu sɛ, ɑ gɑ kɑ Ikpɛ ŋmɑɑrɛ.
Wom mɑɑ zɑngɑ Ikpɛ nɑ ɑ nɑ ngɑ gomini yɑ gbei tɛ wom sɑbu sɛ.
Kɑɑyomtɛrɛ gɑɑ nɑ ɑ du duje beiyom. A jinɑ kɑ sendi cɛnɑ fɔ hɑntum wɔne bɔm kɔ.
Sɑɑ kɑ wom go tirɑ di coo, wom hini kɑ fɑhɑm kɑ ɑ gundɑ Mɛsiyɑ duje beiyom.
Zɑmɑni yom kɑ ǹ bisɑ Ikpɛ mɑnɑ dujɑ kɑɑtɛrɛ iburɑdɑm yom sɛ ǹ mɑ ɑ̀ bei zɑngɑ mɑɑsɑ Ikpɛ nɑ ɑ̀ kɑɑtɛrɛ ngɑ diyɑ hɑlɑɑlɑ yom sɛ ndɑ ɑndebi yom sɛ Biyɑ Hɑlɑɑlɑ dɔ.
Duje di neyɑ. Dimi cindei ci tubukɔ yom ndɑ Isirɑilɑ ize yom. Ǹ tɛ gɑɑhɑm fɔlɔnku. Ǹ huro mo mefɔ Ikpɛ ɑlikɑwɑli kunɑ Mɛsiyɑ Yesu dɔ Bɑɑru Hinnɑ gɑɑ.
A tɛ gbeiteeri Bɑɑru Hinnɑ sɛ zɑmɑ Ikpɛ nɑ ngɑ gomini no ɑ sɛ ɑ̀ dɑbɑri gɑɑbikoni bɔm.
Hɛɛ kɑ ɑ ci hɑlɑɑlɑntɛ yom kulu ŋmɔne icɛnɑ, ɑ sɛ nɑ Ikpɛ nɑ gomini wɔne no yɑ Mɛsiyɑ hɑizici bɑɑru wɑɑzu dimi cindei sɛ. Hɑizici wɔ bɔrɔ si hini kɑ fɑhɑm ndɑ ɑ̀ kulu.
Ikpɛ nɑ gominɑ no mo yɑ cɛbɛ bɔrɔ kulu sɛ ǹ mɑ duje di tɔnɑndiyom bei. Ikpɛ kɑ ɑ̀ nɑ hɛ kulu tɑkɑ nɑ duje di tugu ngɑ dɔ zɑ zɑmɑni yom kɑ ǹ bisɑ.
À nɑ ɑ̀ tɛ no hɑli Mɛsiyɑ mɑrgɑ dɔ mɑɑsɑ meirekpɛ yom ndɑ hinikpɛ yom kɑ ǹ goono bɛɛnɛ kunɑ nungu yom dɔ ǹ mɑ Ikpɛ hɑikusutɛrɛ ŋmɑni ŋmɑni bei.
À nɑ ɑ̀ tɛ no ngɑ miilɑ kɑ ɑ̀ si beeni bɔm, miilɑ kɑ ɑ̀ tɛ i Kpe Mɛsiyɑ Yesu kunɑ.
À kunɑ no i gundɑ yɑrutɛrɛ zɑ kɑ i nɑɑne ɑ̀ gɑɑ kɑ huro Ikpɛ dɔ, hɑmbure si.
À sɛ no, ɑ go wom ŋmɑɑrɛ wɑ si wom yɑrutɛrɛ nɑm guruguze yom kɑ ɑ go mɑɑ wom sɑbu sɛ. Ngei yɑ ci wom deizɑ.
Ngɑ di sɛ nɑ, ɑ gɑ sɔmbu i ŋmɔne Kpe Yesu Mɛsiyɑ Bɑɑbɑ jine.
À dɔ no fuu kulu kɑ ɑ̀ goono bɛɛnɛ kunɑ ndɑ fuu kulu kɑ ɑ̀ goono hɑndunyɑ kunɑ go du ngei mɑɑ.
A go ŋmɑɑrɛ ɑ̀ mɑ wom no gɑɑbi ndɑ dɑbɑri ɑ̀ Biyɑ Hɑlɑɑlɑ gɑɑ wom bine yom kunɑ ɑ̀ deizɑ hɑizicikpɛ bɔm.
À mɑ wom nɑ gɑɑbi hɑli Mɛsiyɑ mɑ gɔrɔ wom bine yom kunɑ nɑɑne dɔ. Wom mɑ tɛ kɑɑji kɑ sinji bɑɑkɑsine kunɑ.
À sɛ no ɑ gɑ ŋmɑɑrɛ wom mɑ hini kɑ fɑhɑm ndɑ hɑlɑɑlɑntɛ yom kulu, hɛ kɑ ɑ̀ ci Mɛsiyɑ bɑɑkɑsine tɛfɛyom ndɑ ɑ̀ kuuyom ndɑ ɑ̀ guuse ndɑ ɑ̀ gure yom.
Wom mɑ Mɛsiyɑ bɑɑkɑsine wɔ bei, bɑɑkɑsine kɑ ɑ̀ bisɑ beiyom kulu. Wom mɑ tɔ mɑ ndɑ Ikpɛ bɑyom kulu.
Ikpɛ hini kɑ tɛ ndɑ bɑyom gumo gumo kɑ bisɑ hɛ kulu kɑ i go kɑ ɑ̀ ŋmɑɑrɛ wɑlɑ hɛ kulu kɑ i go lɑsɑbu. À gɑ ɑ̀ tɛ no ndɑ zɑngɑ dɑbɑri kɑ ɑ̀ go tɛ i kunɑ goono ndɑ.
Deizɑ mɑ ci ɑ̀ ŋmɔne Mɛsiyɑ mɑrgɑ kunɑ Mɛsiyɑ Yesu dɔ zɑmɑni yom kulu gɑɑ jiiri dubu ndɑ dubu yom. Ami.
Ngɑ di sɛ, hɛɛ kɑsuize Kpe sɛ, ɑ gɑ wom no himmɑ, wom diro mɑ sɑbɑ ndɑ cɛɛ yom kɑ Ikpɛ nɑ wom cɛɛ.
Wom mɑ dirɑ ndɑ bɔm yetiyom gɑndɑ kulu ndɑ bɑɑniyom kulu ndɑ suuru dimi kulu. Wom mɑ cɛrɛ kɔtɔ bɑɑkɑsine kunɑ.
Wom mɑ wetere kɑ gɔrɔ ndɑ bine fɔ Biyɑ Hɑlɑɑlɑ kunɑ lɑɑkɑli kɑne kɑ ɑ̀ go wom hɔ gɑɑ.
Gɑɑhɑm fɔlɔnku goono ndɑ Biyɑ fɔlɔnku zɑngɑ Ikpɛ nɑ wom cɛɛ bɛɛjɛ fɔlɔnku kunɑ wom cɛɛ yom gɑɑ.
Kpe fɔlɔnku yɑ goono ndɑ nɑɑne fɔlɔnku ndɑ mirɑndiyom fɔlɔnku.
Ikpɛ fɔlɔnku yɑ goono kɑ ɑ̀ ci hɛ kulu Bɑɑbɑ. Ngɑ yɑ goono hɛ kulu bɔm. À goono ǹ kulu gɑme. À goono wom kulu kunɑ.
Ammɑ Ikpɛ nɑ gomini no i ŋmɔne ɑfɔ fɔ kulu sɛ Mɛsiyɑ noyom neesiji bɔm.
À sɛ no, Ikpɛ Sendɑ hɑntumɑntɛ cii: Kɑ ɑ̀ kɑɑru bɛɛnɛ ɑ̀ kpeindɑ tɑm boobo ngɑ bɑndɑ. À nɑ noyom tɛ beerem sɛ.
Ifɔ yɑ ci ɑ̀ kɑɑru bɛɛnɛ de ɑ̀ nɑ ci kɑ ɑ̀ jinɑ kɑ zumbu hɑli gɑndɑ ŋmɔne nungu guusɔ yom kunɑ?
Bɔrɔ kɑ ɑ̀ zumbu, ngɑ yɑ kɑɑru bɛɛnɛ hɑli bɛɛnɛ yom kulu bɔm zɑmɑ ɑ̀ mɑ hɛ kulu tɔnɑndi.
À nɑ bɔrɔ fɔ yom no ǹ mɑ ci diyɑ yom. Afɔ yom ci ɑndebi yom. Afɔ yom ci Bɑɑru Hinno wɑɑzukɔ yom. Afɔ yom tɛ kurukɔ yom kɑ ǹ ci cɛbɛkɔ.
À nɑ ǹ nɑ hɑli hɑlɑɑlɑntɛ yom mɑ tɔ gbei tɛyom sɛ kɑ Mɛsiyɑ gɑɑhɑm mɑ du kɑ kpei moojine.
À nɑ ǹ nɑ mɑ i kulu mɑ du kɑ ci ɑfɔ nɑɑne dɔ Ikpɛ Ize beiyom kunɑ. I mɑ tɔ bɔrɔ mo kɑ tɔ Mɛsiyɑ hɑɑli tɔnɑntɛ cine.
Yɑ di gɑɑ i mɑ si ci koo cɛnɑ yom kpɛɛnɛ hɑli cɛbɛ ŋmɑni ŋmɑni mɑ i fum nee hɛrɛ, ɑ̀ mɑ i feeni yɑ hɛrɛ zɑngɑ tɛku boosu yom, zɑngɑ hɛo mo go fɑɑru. Cɛbɛ wɔ hunu iburɑdɑm yom fɑfɑguɛ kunɑ kɑ i dɛrɑndi ndɑ ngei cɛmbɛrɛ.
Ammɑ kɑ i gɑ cimi cii bɑɑkɑsine kunɑ i mo beeri hɛ kulu kunɑ Mɛsiyɑ dɔ kɑ ɑ̀ ci bɔm.
À dɔ no, gɑɑhɑm dɔbu yom kulu go meigu hɑli ɑ̀ boori kɑ hɔ cɛrɛ gɑɑ. Kɑ dɔbu fɔ fɔ kulu go kɑ ngɑ ŋmɔne gbei tɛ, ɑ̀ gɑɑ nɑ gɑɑhɑm go beeri kɑ ngɑ bɔm cini bɑɑkɑsine kunɑ ndɑ zɑngɑ dɔbu fɔ fɔ kulu go kɑ ngɑ gbei tɛ.
Ngɑ di sɛ, hɛ kɑ ɑ go cii kɑ sɛdɑ Kpe kunɑ neyɑ. Wɑ si dirɑ kpɛɛnɛ zɑngɑ dimi cindei kɑ ǹ go dirɑ ngei lɑsɑbu kɔnu yom kunɑ.
Kube kunɑ no ǹ fɑhɑm goono. Ǹ tɛ zɑngɑ yo yom hundi kɑ ɑ̀ si beeni kɑ Ikpɛ go no sɛ. Ǹ si ngɑ di bei ǹ binesɛndɛ yom sɑbu sɛ.
Ǹ bine kunɑ sendi si hɛ fɔ cii kɑlɑ ǹ huro hɑwizetɛrɛ kɑ ziibi dimi dimi kulu tɛ ndɑ himmɑ.
Ammɑ wom wɔ, ɑ̀ mɑnɑ ci yɑ no wom nɑ Mɛsiyɑ dendeni.
Dɑhiri wom nɑ hɑngɑ dɑm ɑ̀ sɛ. Ǹ nɑ wom cooɑndi ɑ̀ kunɑ cimi bɔm Yesu kunɑ.
Kɑ simbɑ ndɑ wom sintine gɔrɛ, wom mɑ bine kunɑ bɔrɔ zeenɔ kɑɑ, wɔ kɑ bɑɑyom futu zɑmbɑntɛ go hinɑ.
Wɑ nɑm Ikpɛ mɑ wom tejɑndi mɑ wom bine lɑsɑbu yom kunɑ.
Wɑ bine kunɑ bɔrɔ teji fɑkɑ, wɔ kɑ Ikpɛ tɑkɑ ngɑ himɑndi bɔm. À nɑ ɑ̀ tɑkɑ cɛyom susu ndɑ hɑlɑɑlɑtɛrɛ kunɑ kɑ cimi gɑnɑyom go kɑɑndɑ.
À sɛ no, wom mɑ tɑngɑri kɑɑ. Bɔrɔ kulu mɑ cimi sendi ngɑ gɔrɔkɑsine sɛ zɑmɑ i kulu bɑrɑ no cɛrɛ dɔbu yom.
Sɑɑ kɑ wom bine tɔ, wɑ si dulum tɛ. Weenu mɑ si kɑm wom binetɔnɛ bɔm.
Wom mɑ si Ibilisi mɑ nɑ dɑɑmɑ.
Bɔrɔ kɑ ɑ̀ cini zee, ɑ̀ mɑ si zee kpɛɛnɛ ɑmmɑ ɑ̀ mɑ gbei tɛ. À mɑ tɛ ndɑ ngɑ kɑmbɛ hɛ kɑ ɑ̀ boori, zɑmɑ ɑ̀ mɑ du hɛ kɑ ngɑ no bɔrɔ sɛ kɑ ɑ̀ goono bɑnji kunɑ.
Sendi fumbɔ bɑ ɑfɔ mɑ si hunu wom mee kunɑ. Sendi kɑ ɑ̀ boori gɑɑkɑsine sɛ mɑ hunu zɑmɑ ɑ̀ mɑ kɑɑndɑ gomini beerem kɑ ǹ go mɑɑ sɛ.
Wom mɑ si Biyɑ Hɑlɑɑlɑ bine sɑrɑndi mɑ, Biyɑ kɑ Ikpɛ nɑ sɛdɑ dɑm ndɑ wom gɑɑ fɑnsɑyom hɑnu sɛ.
Hɔɔtɛ kulu ndɑ bine futu kulu ndɑ binetɔnɛ ndɑ kɔsɔngu kulu ndɑ sendi yɑmɔ kulu ndɑ cɛmbɛrɛ cɛmbɛrɛ dimi kulu mo, ǹ kulu mɑ hunu wom bindi kunɑ.
Wom mo bɔrɔhinnotɛrɛ tɛ cɛrɛ sɛ. Wo suuji cɛbɛ cɛrɛ sɛ. Wo cɛrɛ yɑɑfɑ zɑngɑ Ikpɛ nɑ wom yɑɑfɑ Mɛsiyɑ kunɑ.
Ngɑ di sɛ, wɑ Ikpɛ dendeni zɑngɑ kɑɑ binebɑɑkɔ yom.
Wo dirɑ bɑɑkɑsine kunɑ zɑngɑ Mɛsiyɑ kɑ ɑ̀ bɑɑ i yom kɑ ngɑ bɔm dɑm kɑmbɛ i sɑbu sɛ. À nɑ ngɑ bɔm nɑ zɑngɑ sɑrɑɑ ndɑ gɑrɑndi hɛ wɑidi hɛo kɑɑnɔ Ikpɛ sɛ.
Ammɑ zɑ zinɑ zɑ ziibi wɑlɑ hɛ bɑɑyom futu ǹ mɑ si bɑ ǹ ciine tɛ wom bindi kunɑ. Wɑ si ɑ̀ tɛ zɑmɑ ǹ mɑnɑ hegu hɑlɑɑlɑntɛ yom sɛ.
Yɑ no, zɑ hɑwi sendi zɑ sendi yɑmɔ wɑlɑ hɑnɑsuɑ sendi kɑ ɑ̀ mɑnɑ himɑ, ɑmmɑ hɛ kɑ ɑ̀ bisɑ yɑ ci sɑɑbuyom.
Wom gɑ wɔne bei zinɑteeri kulu wɑlɑ ziibɑntɛ wɑlɑ hɛ bɑɑkɔ futu kɑ ɑ̀ ci tooru gɑnɑyom dimi fɔ, ǹ bɑ ɑfɔ sindɑ tubu Mɛsiyɑ ndɑ Ikpɛ kpetɛrɛ kunɑ.
Bɑ bɔrɔ fɔ mɑ si wom zɑmbɑ ndɑ sendi kɔnu yom zɑmɑ hɛ nge yom di sɑbu sɛ no Ikpɛ binetɔnɛ go kɑɑ beerem kɑ ǹ si kɑ Ikpɛ gɑnɑ bɔm.
Ngɑ di sɛ, wɑ si meigu ndei.
Sɑɑ fɔ wom gɔrɔ kube ɑmmɑ mɑɑsɑ wom tɛ kɑɑri Kpe kunɑ. Wɑ dirɑ zɑngɑ kɑɑri ize yom.
Biyɑ Hɑlɑɑlɑ hɑnfɑni goono bɔrɔhinnotɛrɛ kulu kunɑ ndɑ cɛɑndiyom susu ndɑ cimi kunɑ.
Wom mɑ ceeci kɑ bei hɛ kɑ ɑ̀ kɑɑni Kpe sɛ.
Wom mɑ si meigu hɛ fɔ kulu gɑɑ ndɑ kube gbei yom kɑ ǹ si hɛi ɑmmɑ zɑti wɑ bɔgu ǹ bɔm.
Hɛ yom kɑ ǹ go tɛ tugu kunɑ, ǹ ciiyom zɑti hɑwi nɑ.
Ammɑ hɛ kulu kɑ kɑɑri hɑɑgɑ ɑ̀ gɑɑ, ɑ̀ tɛ tɛrɛ hɛ. Hɛ kɑ ɑ̀ gɑ hɛ kulu kɑɑtɛrɛ, ngɑ yɑ ci kɑɑri.
À sɛ no ǹ cii: Tunu, ni kɑ n go jiibi. Tunu bukɔei gɑme, Mɛsiyɑ kɑɑ kɑɑri n bɔm.
Ngɑ di sɛ, wɑ lɑɑkɑli ndɑ zɑngɑ wom go dirɑ. Wɑ si ci zɑngɑ sɑmu yom ɑmmɑ zɑngɑ hɑikusu yom.
Wɑ lɔkɑci zɑɑ zɑmɑ hɑnu lɑlɔ yom no.
À sɛ no, wom mɑ si ci zɑngɑ sɑmu yom ɑmmɑ wom mɑ fɑhɑm ndɑ hɛ kɑ ɑ̀ ci Kpe binebɑɑ.
Wɑ si bɑji hɑm kɑ bugu kɑ ɑ̀ kunɑ hɑwizetɛrɛ goono, ɑmmɑ wɑ tɔ ndɑ Biyɑ Hɑlɑɑlɑ.
Wɑ cɛrɛ dii ndɑ Somu yom betu yom ndɑ mɑrgɑ betu yom ndɑ dɔɔni yom kɑ ǹ hunu Biyɑ Hɑlɑɑlɑ dɔ. Wɑ betu Kpe sɛ kɑ ɑ̀ dɔɔnu wom bine kunɑ.
Wo Bɑɑbɑ Ikpɛ sɑɑbu sɑɑ kulu hɛ kulu sɛ, i Kpe Yesu Mɛsiyɑ mɑɑ gɑɑ.
Wɑ bɔm yeti gɑndɑ cɛrɛ sɛ Mɛsiyɑ hɑmbure kunɑ.
Wɛndɛ yom, wɑ bɔm yeti gɑndɑ wom kunye yom sɛ zɑngɑ wom go tɛ Kpe sɛ.
Kunye yɑ ci wɛndɛ ŋmɔne bɔm zɑngɑ Mɛsiyɑ ci mɑrgɑ ŋmɔne bɔm, mɑrgɑ kɑ ɑ̀ ci Mɛsiyɑ gɑɑhɑm. Mɛsiyɑ bumbum mo ci ɑ̀ fɑɑbɑkɔ.
Zɑngɑ bine Mɛsiyɑ mɑrgɑ gɑ bɔm yeti gɑndɑ Mɛsiyɑ sɛ, wɛndɛ yom mo mɑ tɛ ngei kunye yom sɛ zɑngɑ yɑ hɛ kulu gɑɑ.
Wom mo kunye yom, wom mɑ bɑɑ wom wɛndɛ yom zɑngɑ Mɛsiyɑ bɑɑ ngɑ mɑrgɑ kɑ ngɑ bɔm no ngɑ mɑ bu ɑ̀ sɑbu sɛ.
À nɑ ngɑ bɔm nɑ zɑmɑ ɑ̀ mɑ ɑ̀ hɑlɑɑlɑndi ngɑ bɔm sɛ kɑ ɑ̀ hinnɑndi nyumeyom gɑɑ Sendɑ dɔ.
À nɑ ɑ̀ tɛ no zɑmɑ ɑ̀ mɑ mɑrgɑ jisi ngɑ jine, mɑrgɑ deizɑkpɛ kɑ ɑ̀ sindɑ bɑ tombi fɔ. Suugu yom mɑ si, wɑlɑ hɛ fɔ kɑ ɑ̀ himɑ nge yom di, ɑmmɑ ɑ̀ mɑ tɛ hɑlɑɑlɑntɛ, tɑɑli si.
Yɑ no kunye yom mo, ɑ̀ himɑ ǹ mɑ bɑɑ ngei wɛndɛ yom zɑngɑ ǹ gɑ bɑɑ ngei gɑɑhɑm. Wɔ kɑ ɑ̀ go bɑɑ ngɑ wɛndɛ, ɑ̀ go bɑɑ ngɑ bɔm.
Bɔrɔ fɔ si kɑ ɑ̀ bine hungu ngɑ gɑɑhɑm ɑmmɑ ɑ̀ gɑ ɑ̀ ŋmɑɑrɑndi kɑ ɑ̀ kɑimɑ zɑngɑ Mɛsiyɑ gɑ tɛ ngɑ mɑrgɑ sɛ.
I bɑrɑ no ɑ̀ gɑɑhɑm dɔbu yom ndɑ ɑ̀ gɑɑbɑsi ndɑ ɑ̀ biri yom.
À sɛ no hɑibɔrɔ gɑ ngɑ bɑɑbɑ ndɑ ngɑ nyɑ nɑm kɑ dɔbu ngɑ wɛndɛ gɑɑ. Ǹ bɔrɔ hinkɑ kɑɑ tɛ gɑɑhɑm fɔlɔnku.
Duje wɔne beeri, ɑmmɑ hɛɛ wɔ ɑ go sendi no kɑ simbɑ ndɑ Mɛsiyɑ ndɑ ɑ̀ mɑrgɑ.
Ndɑ ɑ̀ kulu, wom ŋmɔne ɑfɔ fɔ kulu mɑ bɑɑ ngɑ wɛndɛ zɑngɑ ɑ̀ go bɑɑ ngɑ bɔm. Wɛndɛ mɑ mɑ ngɑ kunye dɑm.
Wom mo koo yom, wɑ wom bɑhɛi yom gɑnɑ Kpe kunɑ zɑmɑ ngɑ yɑ sɑbɑ.
N mɑ bɛɛrɛ tɛ n bɑɑbɑ ndɑ n nyɑ sɛ. Ngɑ yɑ ci meire sintine kɑ ɑ̀ gundɑ ɑlikɑwɑli.
Alikɑwɑli di neyɑ: N mɑ gɔrɔ ndɑ bɑɑni. N mɑ hunɑ kɑ jɛ hɑndunyɑ kunɑ mo.
Wom mo bɑɑbɑ yom, wɑ si kɑm wom kɑɑ yom gɑɑ hɑli ǹ bine mɑ tɔ. Ammɑ wɑ ǹ biiri foorɑyom kunɑ ndɑ cɛbɛ kɑ ɑ̀ gɑ hunu Kpe dɔ.
Wom mo tɑm yom, wɑ wom hɑndunyɑ kpe yom gɑnɑ ndɑ hɑmburu ndɑ gɑsiyom ndɑ bine fɔ zɑngɑ wom go kɑ ɑ̀ tɛ Mɛsiyɑ sɛ.
Wom mɑ si ǹ gɑnɑ ndɑ ǹ moo diyom kɑ kɑɑni iburɑdɑm yom sɛ. Ammɑ wɑ ǹ gɑnɑ zɑngɑ Mɛsiyɑ tɑm yom kɑ ǹ gɑ kɑ Ikpɛ binebɑɑ tɛ ndɑ bine fɔ.
Wɑ tu tɑmtɛrɛ zɑngɑ wom go tɑmtɛrɛ Kpe sɛ, ɑ̀ mɑnɑ ci iburɑdɑm yom sɛ.
Wom bei kɑ ihinno kulu kɑ bɔrɔ tɛ, Kpe gɑ ɑ̀ yeti ɑ̀ sɛ bɑ ɑ̀ ci tɑm wɑlɑ bɔrɔcini.
Wom mo kpe yom, wom mɑ tɛ tɑm yom mo sɛ zɑngɑ yɑ di. Wɑ fee ndɑ deeniyom zɑmɑ wom go bei wom kulu ŋmɔne Kpe goono bɛɛnɛ. Bɑɑbɑɑ si ɑ̀ dɔ.
À bɑndɑ, ɑ nyɑizei, wɑ gɑɑbi dɑm Kpe kunɑ ndɑ ɑ̀ dɑbɑri gɑɑbikoni kunɑ.
Wom mɑ wɑngu jiinei kulu dɑm kɑ Ikpɛ nɑ wom no. A gɑɑ no wom du kɑ hini kɑ cɛ kɑ gɑɑbɑ ndɑ Ibilisi cɛmbɛrɛ yom.
I si guruje ndɑ iburɑdɑm. Ammɑ i go guruje ndɑ meirekpɛ yom ndɑ hinikpɛ yom ndɑ zɑmɑni wɔ kube dɑbɑrikpɛ yom. I go guruje ndɑ biyɑ hɑnyɑ futu yom mɑrgɑ yom kɑ ǹ goono bɛɛnɛ kunɑ nungu yom dɔ.
Ngɑ di sɛ wom mɑ wɑngu jiine kulu zɑɑ kɑ Ikpɛ nɑ wom no. À gɑɑ nɑ, wom hini kɑ cɛ ndɑ gɑɑbi hɑnu lɑlɔ hine. Sɑɑ kɑ wom nɑ hɛ kulu tɔnɑndi, ɑ̀ bɑndɑ wom du kɑ cɛ ɑ̀ mɑ boori.
Wɑ cɛ kɑ boori fɑ. Wom mɑ cimi zɑɑ kɑ tɛ kunɑcendi zɑ kɑ wom nɑ cɛɑndiyom susu fɑkɑ zɑngɑ jɛndɛ kpɛsɛrɛ.
Wom mɑ Bɑɑru Hinno kɑ ɑ̀ go kɑɑndɑ bɑɑni tɛyom i yom ndɑ Ikpɛ gɑme sɔlu dɑm wom cee yom gɑɑ zɑngɑ tɑɑmu.
Ǹ kulu bɔm yɑ ci wɑ nɑɑne zɑɑ kɑ ɑ̀ ci zɑngɑ kɔrɛ. Ndɑ nɑɑne di wom hini kɑ hɑngo ninikpɛ yom kɑ Ilɑlɔ go biri wi.
Wom mɑ fɑɑbɑ mo zɑɑ kɑ ɑ̀ ci zɑngɑ guuru fulɑ. Wɑ Ikpɛ Sendɑ zɑɑ mo kɑ ɑ̀ ci zɑngɑ tɑkubɑ kɑ Biyɑ Hɑlɑɑlɑ nɑ wom no.
Lɔkɑci kulu wom mɑ ɑduwɑ dimi kulu tɛ ndɑ ŋmɑɑrɛ yom dimi kulu Biyɑ Hɑlɑɑlɑ kunɑ. Wom mɑ moo no ngɑ di sɛ ndɑ himmɑ kulu ko ŋmɑɑrɛ hɑlɑɑlɑntɛ yom kulu sɛ.
Wɑ ɑduwɑ tɛ ɑ sɛ mo zɑmɑ Ikpɛ mɑ ɑ no mee yɑ sendi ndɑ yɑrutɛrɛ beerem mɑ Bɑɑru Hinno duje bei.
Bɑɑru Hinnɑ sɑbu sɛ nɑ ɑ goono hɔɑntɛ kɑsu kunɑ, hɛ kɑ Ikpɛ sɑmbɑ. Wɑ ŋmɑɑrɛ ɑ sɛ mɑ yɑ ɑ̀ sendi ndɑ yɑrutɛrɛ zɑngɑ ɑ̀ himɑ.
Ammɑ wom mo, kɑ wom mɑ du bɑɑru kɑ simbɑ hɛɛ, i nyɑize Ticiku, i binebɑɑkɔ ndɑ gbeiteeri nɑɑnekpɛ Kpe kunɑ, ɑ̀ gɑ ɑ bɑɑru kulu cii wom sɛ.
Ngɑ di sɛ no, ɑ nɑ ɑ̀ dɔntɔm wom dɔ wom mɑ du kɑ bei zɑngɑ i goono. À mɑ wom bine yom yɑmɑrɑndi mɑ.
Lɑɑkɑli kɑne mɑ goono nyɑize yom gɑɑ. Bɑɑkɑsine ndɑ nɑɑne mo mɑ goono ǹ gɑɑ zɑ Bɑɑbɑ Ikpɛ ndɑ Kpe Yesu Mɛsiyɑ dɔ.
Gomini mo gɔrɔ ndɑ beerem kulu kɑ ǹ go bɑɑ i Kpe Yesu Mɛsiyɑ ndɑ bɑɑkɑsine kɑ ɑ̀ si sɑrɑ. Ami.
Hɛɛ Pɔlu ndɑ Timote, i yom yɑ ci Yesu Mɛsiyɑ tɑm yom. I go wom hɑlɑɑlɑntɛ yom kulu Mɛsiyɑ Yesu kunɑ fɔɔ. Wom kulu kɑ wom goono Filipi kpɑɑrɑ ndɑ cendikɔ yom ndɑ gɑɑkɔ yom, i go wom fɔɔ.
Gomini ndɑ lɑɑkɑli kɑne kɑ ǹ hunu i Bɑɑbɑ Ikpɛ ndɑ i Kpe Yesu Mɛsiyɑ dɔ, ǹ mo goono wom bɑndɑ.
A go kɑ ɑ ŋmɔne Ikpɛ sɑɑbu sɑɑ kulu kɑ ɑ gɑ hɔngɔ wom.
Wɑti kulu ɑ gɑ ŋmɑɑrɛ wom kulu sɛ ndɑ binekɑɑne ɑ ŋmɔne ɑduwɑ yom kulu kunɑ.
A go kɑ Ikpɛ sɑɑbu wom bine fɔ meiguyom Bɑɑru Hinnɑ sɑbu sɛ zɑ hɑnu sintinɑ kɑlɑ mɑɑsɑ.
A tɑbɑi wɔne yɑ cimi nɑ. Wɔ kɑ ɑ̀ nɑ gbei hinno wɔ sinti wom bine yom kunɑ, ɑ̀ gɑ ɑ̀ tɔnɑndi kɑlɑ Yesu Mɛsiyɑ hɑnu.
À sɑbɑ mo yɑ lɑsɑbu wom kulu gɑɑ zɑngɑ yɑ di domi wom goono ɑ bine kunɑ. Wom goono ɑ bine kunɑ zɑmɑ ɑ sesere yom kunɑ ndɑ Bɑɑru Hinno kɔrɛ kunɑ ndɑ Bɑɑru Hinno tɑbɑtɑndiyom mo, wom kulu meigu gomini kunɑ ndɑ hɛɛ.
Ikpɛ yɑ ci ɑ sɛdɑ kɑ ɑ gundɑ wom kulu cewɑ ndɑ Mɛsiyɑ Yesu binejijire.
A go wɔne ŋmɑɑrɛ Ikpɛ gɑɑ. Wom bɑɑkɑsine mɑ tɔntɔnu ndɑ bɑyom kpɛɛnɛ beiyom kunɑ ndɑ fɑhɑm kulu kunɑ.
À gɑɑ no wom mɑ hɛ hinno yom bei. Wom mɑ hinne mɑ kɑ zɑm tɑɑli kɑlɑ Mɛsiyɑ hɑnu.
Wom mɑ tɔ mɑ ndɑ bɑrikɑ yom kɑ cɛɑndiyom susu go hɛi Yesu Mɛsiyɑ dɔ. Ngɑ di yɑ kɑɑndɑ deizɑ ndɑ sifɑyom Ikpɛ sɛ. Hundi yɑ ci Mɛsiyɑ
Nyɑizei, wɔne no ɑ go bɑɑ wom mɑ bei. Hɛ yom wɔ kɑ ǹ tɔ hɛɛ, ǹ tɛ no domi Bɑɑru Hinno mɑ kpei moojine.
À hunu tɛrɛ mo dogɑri yom kulu sɛ ndɑ cindei kulu sɛ hɑli ǹ gɑ bei kɑ ɑ goono sesere yom kunɑ Mɛsiyɑ sɑbu sɛ.
A seseri yom mo nɑ nyɑizei boobo kɑ ǹ goono Kpe kunɑ no himmɑ. À gɑndɑ sɛ ǹ gundɑ binesɛndɛ bɑmbɑtɑ kɑ Ikpɛ Sendɑ wɑɑzu tɛ, hɑmburu si.
Cimi no bɔrɔ fɔ yom go Mɛsiyɑ bɑɑru wɑɑzu tɛ ndɑ molɑgɑ ndɑ kɔsɔngu ɑmmɑ bɔrɔ fɔ yom mo go kɑ ɑ̀ tɛ ndɑ bine fɔ.
Molɑgɑkpɛ yom feefee kunɑ no ǹ go Mɛsiyɑ wɑɑzu tɛ. Ǹ mɑnɑ tɛ ndɑ bine hinne zɑmɑ ǹ go tɑmmɑ ngei go binesɛrɛ tɔntɔnu ɑ sɛ no kɑ ɑ goono hɔɑntɛ kɑsu kunɑ.
Bine fɔ kpɛ yom wɔ, bɑɑkɑsine kunɑ no ǹ go wɑɑzu. Ǹ bei kɑ Ikpɛ nɑ ɑ jisi fɑɑsɑkɔ Bɑɑru Hinno sɛ.
Ifɔ bine no? Zɑngɑ no kulu, de munɑficitɛrɛ kunɑ no wɑlɑ de cimi no ndɑ ɑ̀ kulu, ǹ go Mɛsiyɑ wɑɑzu tɛ. A go fɑihã ndɑ ngɑ di. A kɑɑ fɑihã mɑ.
A bei kɑ ngɑ di gɑ ɑ kɑɑ kɑmbɛ wom ŋmɔne ɑduwɑ yom gɑɑ ndɑ Yesu Mɛsiyɑ Biyɑ gɑɑkɑsine gɑɑ.
Hɛ kɑ ɑ gɑ bɑɑ kɑlɑ kɑlɑ ndɑ ɑ bɛɛjɛ mo yɑ ci hɛ kulu kunɑ yɑ si hɔɔ. Ammɑ sɑɑ kulu hɑli yɑ mo mɑɑsɑ kpɛɛnɛ yɑ Mɛsiyɑ bɛɛrɑndi ndɑ binesɛndɛ kulu ɑ gɑɑhɑm kunɑ, bɑ de ɑ gɑ hunɑ wɑlɑ bɑ de ɑ bu.
Hɛɛ wɔ, ɑ sɛ hunɑyom yɑ ci Mɛsiyɑ. Buyom mɑ yɑ ci liibɑ.
Ammɑ de yɑ hunɑ gɑɑhɑm kunɑ, ngɑ di yɑ ci ɑ gbei bɑrikɑ. A si bei hɛ kɑ ɑ̀ himɑ yɑ suubɑ.
Ammɑ ɑ go sɑsɑ nungu hinkɑ kulu. A gundɑ guuri yɑ hunu kɑ kpei gɔrɔ Mɛsiyɑ bɑndɑ zɑmɑ ngɑ di bisɑ ɑ sɛ kɑlɑ kɑlɑ.
Ammɑ ɑ̀ bisɑ wom sɛ yɑ gɔrɔ gɑɑhɑm kunɑ.
Zɑ kɑ ɑ go wɔne tɑbɑi ɑ bei ɑ bo hunɑ kɑ gɔrɔ wom kulu bɑndɑ hɑli wom mɑ kpei jinɑ. Wom mɑ du binekɑɑne nɑɑne kunɑ mo.
Wom fɑihã mo mo bɑ Mɛsiyɑ Yesu kunɑ ɑ sɑbu sɛ sɑɑ kɑ ɑ ye kɑ kɑɑ wom dɔ.
Kɑlɑ de, wom mo dirɑ ndɑ zɑngɑ ɑ̀ sɑbɑ ndɑ Mɛsiyɑ Bɑɑru Hinno. Bɑ de ɑ kɑɑ di wom wɑlɑ yɑ nɑ kɑɑ kɑɑ, yɑ mɑɑ wom go cɛ kɑ boori bine fɔlɔnku kunɑ. Yɑ mɑɑ mo wom go meigu kɑ guruje ndɑ nɑɑne Bɑɑru Hinno gɑɑ. Wom go kɑ ɑ̀ tɛ ndɑ lɑɑkɑli fɔlɔnku mɑ.
Wom mɑ si nɑm beerem kɑ ǹ gɑ gɑɑbɑ ndɑ wom ǹ mɑ wom hɑmburɑndi bɑ cɛnɑ. Ngɑ di bine tɛ ǹ sɛ hɑlɑciyom sɛdɑ, ɑmmɑ wom sɛ ɑ̀ ci sɛdɑ kɑ simbɑ fɑɑbɑ kɑ ɑ̀ hunu Ikpɛ dɔ.
Ikpɛ nɑ wom no ngɑ gomini kunɑ, ɑ̀ mɑnɑ ci wom mɑ nɑɑne ɑ̀ gɑɑ hinne sɛ no ɑmmɑ wom mɑ mɑɑ tɑɑbi ɑ̀ sɑbu sɛ mo.
À gɑɑ no, wom go meigu kɑ guruje ndɑ hɛɛ, guruje kɑ wom di ɑ̀ goono ɑ kunɑ. Wom go mɑɑ mo ɑ̀ goono ɑ gɑɑ bɑ mɑɑsɑ.
À sɛ no, i go bei yɑmɑrɑndiyom goono Mɛsiyɑ kunɑ. Bɑɑkɑsine kunɑ himmɑ noyom goono mo. Bine fɔ meiguyom goono Biyɑ Hɑlɑɑlɑ dɔ. I go bei mo bɑkɑre ndɑ suuji goono Mɛsiyɑ kunɑ.
Nge yom di sɑbu sɛ, wom mɑ ɑ binekɑɑne tɔnɑndi. Wɑ gundɑ lɑsɑbu fɔ ndɑ bɑɑkɑsine fɔ ndɑ lɑɑkɑli fɔ kɑ lɑsɑbu hɛ fɔlɔnku gɑɑ.
Wɑ si hɛ fɔ kulu tɛ ndɑ feefee wɑlɑ ndɑ bɔmbɛɛrɑndiyom kɔnu ɑmmɑ ndɑ bɔm yetiyom gɑndɑ bɔrɔ kulu mɑ ngɑ bɔm gunɑ zɑngɑ bɔrɔ fɔ bisɑ ngɑ.
Wom kunɑ bɔrɔ fɔ kulu mɑ si lɑɑkɑli ndɑ ngɑ bɔm murɑdu yom hinne, ɑmmɑ ɑ̀ mɑ lɑɑkɑli mɑ ndɑ bɔrɔ fɔ yom ŋmɔne.
Wɑ bɑrɑ ndɑ lɑsɑbu wɔne kɑ ɑ̀ goono Mɛsiyɑ Yesu kunɑ.
Ngɑ kɑ ɑ̀ bɑrɑ ɑfɔ ndɑ Ikpɛ, ɑ̀ mɑnɑ ngɑ sɑrɑfɔtɛrɛ ndɑ Ikpɛ lɑsɑbu zɑngɑ hɛ fɔ kɑ jɛ ndɑ gɑɑbi.
À tu ngɑ mɑ ikpɛtɛrɛ hini dɑbɑri nɑm. À nɑ ngɑ bɔm ci tɑm kɑ ye iburɑdɑm cine.
À hunu tɛrɛ zɑngɑ bɔrɔ. À nɑ ngɑ bɔm yeti gɑndɑ mo. À tu ngɑ mɑ kpei buyom gɑɑ, bɑ bundu gɑɑrɑntɛ gɑɑ bu.
À sɛ no, Ikpɛ mo nɑ ɑ̀ bɛɛrɑndi kɑ bisɑ hɛ kulu. À nɑ mɑɑ fɔ dɑm ɑ̀ gɑɑ, mɑɑ kɑ ɑ̀ bisɑ mɑɑ yom kulu.
Ngɑ di sɑbu sɛ no Yesu mɑɑ gɑɑ cɛnjɛ kulu mɑ sɔmbu, bɛɛnɛ ŋmɔne yom ndɑ hɑndunyɑ ŋmɔne yom ndɑ gɑndɑ cire ŋmɔne yom.
Dɛɛnɛ kulu mo mɑ sɛdɑ kɑ cii Yesu Mɛsiyɑ yɑ ci Kpe, kɑ kɑɑndɑ deizɑ Bɑɑbɑ Ikpɛ sɛ.
A bine bɑɑkɔei, wom go kɑ ɑ sendi gɑnɑ sɑɑ kulu. À mɑnɑ ci ɑ jine hinne ɑmmɑ, hɑli yɑ mɑ mɑɑsɑ kɑ ɑ si nodi wom go kɑ ɑ̀ gɑnɑ. Ngɑ di sɛ no, gbei kɑ wom go tɛ zɑmɑ wom jinɑ kɑ du fɑɑbɑ, wom mɑ ɑ̀ tɛ ndɑ hɑmburu ndɑ gɑsiyom.
Ikpɛ yɑ gɑ gbei tɛ wom kunɑ hɑli wom binebɑɑ ndɑ wom tɛgbei mɑ kɑɑni ɑ̀ sɛ.
Wɑ hɛ kulu tɛ, gunu ndɑ kɑkɔ mɑ si.
À gɑɑ no, beerem mɑ si wom yɑnce. Wom mɑ gɔrɔ ihinno, Ikpɛ ize yom kɑ ǹ sindɑ tɑɑli zɑmɑni beerem siirɑntɛ ndɑ ilɑlɔ wɔ kunɑ. Ǹ gɑme kunɑ mo wom go kɑɑri zɑngɑ fitilɑ hɑndunyɑ kunɑ.
Wom go hundi sendɑ sombu mo. À gɑɑ no ɑ kɑɑ fɑihã Mɛsiyɑ hɑnu hine zɑmɑ yɑ nɑ zuuru kɔnu wɑlɑ kɑ gbei tɛ kɔnu.
A go kɑ ɑ hundi lɑsɑbu zɑngɑ sɛjɛntɛ sɑrɑɑ kɑ ɑ̀ munu Ikpɛ sɛ. Bɑ de ǹ gɑ ɑ hundi no zɑngɑ yɑ wom sɑrɑɑ ndɑ wom gbei bɔm, sɑrɑɑ ndɑ gbei kɑ wom go tɛ nɑɑne kunɑ, ɑ bine yee. A go fɑihã mo wom kulu bɑndɑ.
Wom mo, wom bine mɑ yee yɑ di, wɑ fɑihã mefɔ ndɑ hɛɛ.
Ammɑ ɑ gundɑ niyɑ Kpe Yesu kunɑ yɑ Timote dɔntɔm wom dɔ hɑli cɛnɑ zɑmɑ hɛɛ mo yɑ du himmɑ sɑɑ kɑ ɑ kɑɑ du wom bɑɑru.
A sindɑ bɔrɔ fɔ kulu zɑngɑ ngɑ kɑ ɑ̀ mɑ sududu ndɑ wom goonoyom.
Ǹ kulu ǹ bɔm cini no ǹ go tɛ, ɑ̀ mɑnɑ ci Yesu Mɛsiyɑ ŋmɔne.
Ammɑ wom go Timote sɛdɑ bei zɑngɑ ɑ̀ tɑmtɛrɛ ndɑ hɛɛ Bɑɑru Hinnɑ kunɑ zɑngɑ koo cini mei ngɑ bɑɑbɑ sɛ.
Ngɑ di sɛ, ɑ gundɑ niyɑ yɑ ɑ̀ dɔntɔm ndɑ wɑɑsi zɑ ɑ di zɑngɑ ɑ goonoyom bɑrɑ.
Ammɑ ɑ gundɑ nɑɑne wɔne Kpe kunɑ mɑ. Hɛɛ bumbum ɑ kɑɑ di wom hɑli cɛnɑ.
À gunɑ ɑ̀ hegu ɑ sɛ mo yɑ ɑ nyɑize Epɑfiru mo dɔntɔm wom dɔ. Ngɑ yɑ ci ɑ bɔrɔ hinkɑntɛ gbei kunɑ ndɑ tɑngɑmi kunɑ, cɛ kɑ wom dɔntɔm ɑ dɔ. À nɑ sɑjo gbei kulu tɛ ɑ sɛ.
A gundɑ wom kulu cewɑ. À bine sɑrɑ kɑlɑ kɑlɑ ndɑ kɑ wom mɑɑ ǹ cii ɑ̀ zɛnjɛ.
À zɛnjɛ fɑ hɑli ɑ̀ mɑɑni bu gɑɑ ɑmmɑ Ikpɛ sisibi ɑ̀ sɛ, ɑ̀ mɑnɑ ci ngɑ hinne sɛ ɑmmɑ ndɑ hɛɛ mo zɑmɑ yɑ si du binesɛrɛ binesɛrɛ bɔm.
À sɛ no, ɑ nɑ ɑ̀ dɔntɔm ndɑ wɑɑsi hɑli de wom yɑɑrɑ kɑ di ɑ̀, wom mɑ fɑihã. Hɛɛ mo, ɑ binesɛrɛ mɑ tɛ dɑɑmɑ.
Ngɑ di sɛ, wom mɑ ɑ̀ tɑ Kpe kunɑ ndɑ fɑihã zɑllɑ. Bɔrɔ zɑngɑ yɑ dimi wom mɑ bɛɛrɛ tɛ ɑ̀ sɛ.
Wom mɑ ngɑ di tɛ zɑmɑ Mɛsiyɑ gbei sɛ no ɑ̀ mɑɑni bu gɑɑ. À nɑ ngɑ hundi neerɑ zɑmɑ hɛ kɑ ɑ̀ gɑziɑ wom gbei kunɑ ɑ dɔ hɛrɛ ɑ̀ mɑ ɑ̀ tɔnɑndi.
A nyɑizei, mɑɑsɑ hɛ kɑ ɑ̀ cindi neyɑ. Wom mɑ fɑihã Kpe kunɑ. Bɑ kɑ ɑ gɑ hɛ fɔlɔnkuei hɑntum wom sɛ, ɑ̀ mɑnɑ ci ɑ sɛ kɑnkɑmi, ɑmmɑ wom hɑlɑsiyom sɛ no.
Wɑ lɑɑkɑli ndɑ iburɑdɑm hɑnsi yom, beerem nɑ kɑ ǹ ci gbeiteeri lɑlɔ yom no. Wɑ lɑɑkɑli ndɑ beerem nge yom di kɑ ǹ ci dumbukɔ yom.
I yom yɑ ci bɑnguize yom. I go kɑ Ikpɛ bɛɛrɑndi Biyɑ Hɑlɑɑlɑ kunɑ ko fɑihã Mɛsiyɑ Yesu kunɑ. I sindɑ gɑɑhɑm gɑɑ nɑɑne.
A sindɑ gɑɑhɑm nɑɑne mɑ, bɑ kɑ hɛɛ wɔ, ɑ gundɑ hɛ kɑ ɑ̀ sɛ ɑ hini kɑ nɑɑne gɑɑhɑm gɑɑ. De bɔrɔ fɔ ŋmɑni go tɑmmɑ ngɑ hini kɑ nɑɑne gɑɑhɑm gɑɑ, yɑ no hɛɛ mo, ɑ bisɑ ɑkpɛ.
Ǹ nɑ ɑ dɑmbɑngu no jiribi ɑhɑkuɑntɛ. Isirɑilɑ dimi gɑɑ no ɑ hunu, Benzɑmim kundɑ kunɑ mo. Hɛɛ yɑ ci Ebulu bɔrɔ, nyɑ hɑli bɑɑbɑ. Moisi fɔndɑ dɔ hɛrɛ Fɑrisi fɔndɔ bɔrɔ nɑ, hɛɛ.
Himmɑ mɑ dɔ hɛrɛ ɑ nɑ Mɛsiyɑ mɑrgɑ guruguzɑndi. Cɛɑndiyom susu dɔ hɛrɛ fɔndɑ gɑɑ, ɑ sindɑ tɑɑli.
Ammɑ hɛ yom kɑ ǹ gɑ tɛ ɑ sɛ liibɑ, ɑ nɑ ǹ lɑsɑbu zɑngɑ muruse Mɛsiyɑ sɑbu sɛ.
Yɑ mo no, ɑ gɑ hɛ kulu lɑsɑbu zɑngɑ muruse zɑmɑ yɑ Mɛsiyɑ Yesu bei kɑlɑ kɑlɑ, ngɑ kɑ ɑ̀ ci ɑ ŋmɔne Kpe. À sɑbu sɛ ɑ nɑ hɛ kulu muruse tɛ. A nɑ ǹ lɑsɑbu mo zɑngɑ beegunu zɑmɑ yɑ du Mɛsiyɑ.
Hɛɛ mo yɑ bɑrɑ ɑ̀ kunɑ ndɑ cɛɑndiyom susu kɑ ɑ̀ hunu Ikpɛ dɔ nɑɑne gɑɑ. A mɑnɑ du cɛɑndiyom susu Moisi fɔndɑ gɑnɑyom dɔ, ɑmmɑ bɔrɔ du ɑ̀ Mɛsiyɑ kunɑ nɑɑne dɔ.
A bɑɑ yɑ du kɑ Mɛsiyɑ bei mo, ngɑ ndɑ Ikpɛ dɑbɑri kɑ ɑ̀ nɑ ɑ̀ tunɑndi bukɔei gɑme. A bɑɑ yɑ meigu ndɑɑ̀ kɑ tɛ ɑfɔ ɑ̀ guruguze yom kunɑ. Yɑ himɑ Mɛsiyɑ mo ɑ̀ bu kunɑ.
A go bɑɑ nge yom di zɑmɑ zɑngɑ no kulu yɑ tɔ bukɔei tunɑndiyom gɑɑ.
A mɑnɑ tɔ doyom dɔ jinɑ. Ikpɛ mɑnɑ ɑ tɔɑndi mo jinɑ ɑmmɑ ɑ go hɑmine ko du hɛ kɑ sɛ Mɛsiyɑ jinɑ kɑ ɑ dii kɔ.
Nyɑizei, ɑ si lɑsɑbu ɑ jinɑ kɑ du ɑ̀, ɑmmɑ hɛ fɔlɔnku nɑ ɑ go tɛ. A go dinigɑ hɛ yom kɑ ǹ goono bɑndɑ. A go kpei susu ndɑ himmɑ kɑ tɔ hɛ yom kɑ ǹ goono jinɑ dɔ.
A go zuuru susu kɑ kpei doyom dɔ kɑ du tukunsi. Tukunsi di yɑ ci Ikpɛ cɛɛ yom kɑ ɑ̀ goono bɛɛnɛ Mɛsiyɑ Yesu kunɑ.
Ngɑ di sɛ, i kulu kɑ i ci tɔɑntɛ yom, i mɑ gundɑ lɑɑkɑli wɔne. De bine hɛ fɔ kunɑ wom gundɑ lɑɑkɑli ŋmɑni fɔ, ngɑ mo Ikpɛ gɑ ɑ̀ kɑɑtɛrɛ wom sɛ.
Ammɑ nungu kɑ i jinɑ kɑ tɔ kɔ, i mɑ dirɑ fɔndɔ fɔlɔnku bɔm ndɑ lɑɑkɑli fɔlɔnku.
A nyɑizei, wom kulu mɑ tɛ ɑ dendenikɔ yom. Wom mɑ lɑɑkɑli ndɑ beerem kɑ ǹ go dirɑ ndɑ zɑngɑ deedɑndi kɑ wom du i dɔ goono ndɑ.
Bɔrɔ boobo go dirɑ kɑ ǹ ci ibɛrɛ yom Mɛsiyɑ bundu gɑɑrɑntɛ sɛ. A jinɑ kɑ ǹ bɑɑru cii ce boobo. Bɑ mɑɑsɑ mo ɑ gɑ kɑ ɑ̀ cii wom sɛ ndɑ hɛ̃ni.
Ǹ beenɑntɛ nɑ hɑlɑciyom. Ǹ ŋmɔne ikpɛ mo yɑ ci ǹ gunde yom. Ǹ deizɑ mo goono ǹ hɑwi kunɑ. Ǹ lɑsɑbu yom goono hɑndunyɑ hɛ yom bɔm.
Ammɑ i yom wɔ, bɛɛnɛ ize yom no. I go kɑ i Kpe Yesu Mɛsiyɑ i fɑɑbɑkɔ bɑtu ɑ̀ mɑ hunu zɑ nodi.
Mɛsiyɑ gɑ i gɑɑhɑm bunɔ bɛrɛ kɑ ɑ̀ himɑndi zɑngɑ ngɑ gɑɑhɑm deizɑkpɛ. À gɑ ɑ̀ bɛrɛ ndɑ ngɑ dɑbɑri zɑmɑ ɑ̀ mɑ hɛ kulu dɑm ngɑ meire cire.
À sɛ nɑ, ɑ nyɑize bine bɑɑkɔei, wom mɑ cɛ ɑ̀ mɑ boori Kpe kunɑ. A gundɑ wom cewɑ. A binebɑɑkɔ yom, wom yɑ ci ɑ binekɑɑne ndɑ ɑ tukunsi fulɑ.
A go Efodiɑ yɑmɑrɑndi, yɑ no Sintici mo. Ǹ mɑ gɔrɔ ndɑ lɑɑkɑli fɔlɔnku Kpe kunɑ.
Oò ni mo, bɔrɔ hinkɑntɛ nɑɑnekpɛ gbei kunɑ, ɑ go kɑ n ŋmɑɑrɛ n mɑ weibɔrɔ yom di gɑɑ. Ǹ nɑ ɑ gɑɑ kɑ tɑngɑm ɑ bɑndɑ Bɑɑru Hinno kunɑ. Cilimɑ mo ndɑ bɔrɔ hinkɑntɛ cindei kɑ ǹ mɑɑ yom goono Hundi Tirɑ kunɑ ǹ nɑ ɑ gɑɑ weibɔrɔ yom di bɑndɑ.
Wɑ fɑihã Kpe kunɑ sɑɑ kulu. A go kɑ ɑ̀ cii wom sɛ kpɛɛnɛ, wo fɑihã.
Wom bɔrɔhinnotɛrɛ mɑ hunutɛrɛ bɔrɔ kulu sɛ. Kpe mɑɑni.
Wɑ si kɑrihã ndɑ hɛ fɔ kulu ɑmmɑ hɛ kulu kunɑ, wɑ wom bɑɑyom cɛbɛ Ikpɛ sɛ ɑduwɑ yom ndɑ ŋmɑɑrɛyom gɑɑ ndɑ sɑɑbuyom.
Ikpɛ lɑɑkɑli kɑne mo kɑ ɑ̀ bisɑ fɑhɑm kulu kɑɑ wom bine yom ndɑ wom lɑsɑbu yom bɑtu Mɛsiyɑ Yesu kunɑ.
À bɑndɑ nyɑizei, wom mɑ lɑsɑbu hɛ kulu kɑ ɑ̀ ci cimi bɔm ndɑ hɛ kulu kɑ ɑ̀ gundɑ bɛɛrɛ. Wɑ lɑsɑbu hɛ yom kulu bɔm kɑ ɑ̀ ci cɛyom susu ndɑ hɛ yom kulu kɑ ǹ ci ihinno ndɑ hɛ yom kulu kɑ ǹ ci bɑɑkɑsine hɛ. Wɑ lɑsɑbu hɛ yom bɔm kɑ ǹ gundɑ sɛdɑ hinno mo. De hɛ nge yom di gundɑ booriyom wɑlɑ sɑɑbuyom, wom mɑ lɑsɑbu ǹ bɔm.
Hɛ yom kɑ wom dendeni kɑ tɑ kɑ mɑɑ ɑ dɔ kɑ di ɑ kunɑ, wom mɑ ǹ tɛ. Ikpɛ kɑ ɑ̀ gɑ lɑɑkɑli kɑne no, ɑ̀ bo goono wom bɑndɑ.
A fɑihã kɑlɑ kɑlɑ Kpe kunɑ ndɑ kɑ mɑɑsɑ wom yɑɑrɑ kɑ lɑsɑbu ndɑ hɛɛ. Bɑ kɑ wom lɑsɑbu ndɑ hɛɛ mo ihinno no ɑmmɑ dɑɑmɑ nɑ wom gɑziɑ.
A si sendi kɑ simbɑ ndɑ ɑ bɑɑyom bo zɑmɑ ɑ nɑ binekɑɑne dendeni goonoyom dimi kulu kɑ ɑ̀ kunɑ ɑ goono.
A ŋmɑɑni zɑme gɔrɛ. A ŋmɑɑni gɔrɛ bɑyom kunɑ mo. Nungu kulu ndɑ hɛ kulu kunɑ ɑ dendeni kɑ goono kungi kunɑ kɑ mɑɑ hɛrɛɛ mo. A dendeni kɑ goono bɑyom kunɑ ndɑ zɑme kunɑ.
Mɛsiyɑ kɑ ɑ̀ go kɑ ɑ no gɑɑbi kunɑ no, ɑ hini kɑ hɛ kulu tɛ.
Ndɑ ɑ̀ kulu, wom tɛ ihinno ndɑ kɑ wom nɑ ɑ gɑɑkɑsine ɑ kɑnkɑmi kunɑ.
Wom mo, Filipi bɔrɔ yom, wom bei zɑ wom sinti kɑ mɑɑ Bɑɑru Hinno, ɑ hunu kɑ gɑnɑ Mɑsedoni lɑɑbu. Sɑɑ ngɑ di Mɛsiyɑ mɑrgɑ bɑ ɑfɔ mɑnɑ huro kɑ ɑ gɑɑ kɑ simbɑ ndɑ noyom ndɑ tɑyom kɑlɑ wom hinne.
Sɑɑ kɑ ɑ goono Tesɑlonikɑ wɑngɑrɑ ce fɔ fɔ hɑli ce hinkɑ wom nɑ sɑmbɑ tɛ ɑ sɛ kɑ simbɑ ndɑ ɑ bɑɑyom.
A si noyom ceeci ɑmmɑ ɑ go ceeci kɑ nɑm wom bɑrikɑ jisɑntɛ kɑ ɑ̀ goono bɛɛnɛ kunɑ mɑ bɑ kɑ tɔntɔnu.
A du ɑ̀ kulu, ɑ goono bɑyom kunɑ. A kungu ndɑ hɛ kɑ wom sɑmbɑ ɑ sɛ Epɑfiru bɑndɑ. À ci zɑngɑ wɑidi hɛo kɑɑnɔ kɑ ɑ̀ sɑrɑɑ kɑ Ikpɛ tu. À kɑɑni ɑ̀ sɛ mo.
Wom bɑɑyom kulu mo, ɑ ŋmɔne Ikpɛ gɑ ɑ̀ bɑnɑ ngɑ hɑizici deizɑkpɛ bɔm Mɛsiyɑ Yesu dɔ.
Deizɑ mɑ ci i Bɑɑbɑ Ikpɛ ŋmɔne jiiri dubu ndɑ dubu yom. Ami. Kɔkɔrɔ bɑndɑ fɔɔyom neyɑ
Wom mɑ Mɛsiyɑ Yesu kunɑ hɑlɑɑlɑntɛ yom kulu fɔɔ. Nyɑizei mo kɑ ǹ goono ɑ dɔ go wom fɔɔ.
Hɑlɑɑlɑntɛ yom kulu gɑ wom fɔɔ, hɑli yɑ mɑ Kɑisɑ fuu ŋmɔne yom.
Kpe Yesu Mɛsiyɑ gomini mo gɔrɔ wom bɑndɑ. Ami.
Hɛɛ Pɔlu, hɛɛ yɑ ci Mɛsiyɑ Yesu diyɑ Ikpɛ binebɑɑ dɔ. I nyɑize Timote goono ɑ bɑndɑ.
I go wom hɑlɑɑlɑntɛ yom fɔɔ. Nyɑize nɑɑnekpɛ yom Mɛsiyɑ kunɑ, wom kɑ wom goono Kolose wɑngɑrɑ, i go wom fɔɔ. Gomini ndɑ lɑɑkɑli kɑne kɑ ǹ hunu i Bɑɑbɑ Ikpɛ ndɑ Kpe Yesu Mɛsiyɑ dɔ, ǹ mo goono wom bɑndɑ.
I go kɑ Ikpɛ sɑɑbu i Kpe Yesu Mɛsiyɑ Bɑɑbɑ ko kɑ ɑduwɑ tɛ wom sɛ sɑɑ kulu.
Zɑ kɑ i mɑɑ wom nɑɑne bɑɑru Mɛsiyɑ Yesu kunɑ ndɑ bɑɑkɑsine kɑ wom gundɑ hɑlɑɑlɑntɛ yom kulu sɛ, i go kɑ Ikpɛ sɑɑbu.
Wom nɑɑne ndɑ wom bɑɑkɑsine go sinji bɛɛjɛ bɔm kɑ ɑ̀ goono jisɑntɛ bɛɛnɛ kunɑ wom sɛ. Wom gundɑ bɛɛjɛ wɔ kɑ wom jinɑ kɑ mɑɑ cimi sendɑ kunɑ kɑ ɑ̀ ci Bɑɑru Hinno.
Bɑɑru Hinno kɑɑ wom dɔ. Hɑndunyɑ kulu kunɑ ɑ̀ go bɑrikɑ hɛi kɑ hɑnfɑni tɔntɔnu. Zɑngɑ yɑ no ɑ̀ go tɛ wom kunɑ zɑ hɑnu kɑ wom mɑɑ kɑ fɑhɑm ndɑ Ikpɛ gomini cimi kunɑ.
Wom nɑ ɑ̀ dendeni mo Epɑfɑru dɔ, ngɑ kɑ ɑ̀ ci i nyɑize binebɑɑkɔ, i bɔrɔ hinkɑntɛ tɑmtɛrɛ kunɑ. Ngɑ yɑ ci Mɛsiyɑ gbeiteeri nɑɑnekpɛ wom sɛ.
À nɑm mo i nɑ wom bɑɑkɑsine bɑɑru bei kɑ wom gundɑ Biyɑ Hɑlɑɑlɑ kunɑ.
À sɛ no, i yom mo zɑ hɑnu kɑ i mɑɑ wom bɑɑru, i mɑnɑ cɛ ndɑ ɑduwɑ tɛyom wom sɛ. I go ŋmɑɑrɛ wom mɑ tɔ ndɑ Ikpɛ binebɑɑ beiyom hɑikusutɛrɛ kulu kunɑ ndɑ fɑhɑm kulu mo kɑ Biyɑ Hɑlɑɑlɑ go no.
I go ŋmɑɑrɛ mo wom mɑ dirɑ ndɑ zɑngɑ ɑ̀ sɑbɑ Kpe sɛ hɑli wom mɑ kɑɑni ɑ̀ sɛ hɛ kulu kunɑ. Gbei hinno kulu kunɑ mɑ bɑrikɑ mɑ tɔntɔnu wom sɛ. Wom mɑ beeri mɑ Ikpɛ beiyom kunɑ.
I go ŋmɑɑrɛ Ikpɛ mɑ wom no gɑɑbi, gɑɑbi dimi kulu kunɑ ɑ̀ dɑbɑri deizɑkpɛ bɔm hɑli wom mɑ hini suuru hɛ kulu kunɑ ndɑ binekɑɑne.
Wom mo Bɑɑbɑ sɑɑbu, ngɑ kɑ ɑ̀ nɑ i tɔ i mɑ du bɑ hɑlɑɑlɑntɛ yom tubu gɑɑ kɑ ɑ̀ goono kɑɑri kunɑ.
À nɑ i kɑɑ kube hini kunɑ kɑ kpeindɑ i yom ngɑ Ize Binegɑnji kpetɛrɛ kunɑ.
À Izɑ kunɑ mɑ i du fɑnsɑyom ɑ̀ kuri dɔ, wɑtom ɑ̀ go kɑ i yɑɑfɑ ndɑ i dulum yom.
Bɔrɔ si du kɑ di Ikpɛ, ɑmmɑ Mɛsiyɑ yɑ Ikpɛ fɔlɔnku no kɑ ɑ̀ hunutɛrɛ i sɛ. Ngɑ yɑ goono zɑ ǹ mɑnɑ hɛ fɔ kulu tɑkɑ.
A nɑ hɛ kulu tɑkɑ. À nɑ hɛ yom kɑ ǹ goono bɛɛnɛ ndɑ hɛ yom kɑ ǹ goono gɑndɑ tɑkɑ. À nɑ hɛ yom kɑ bɔrɔ hini kɑ di ndɑ hɛ yom kɑ moo si di tɑkɑ, zɑ kpetɛrɛ yom zɑ dɑbɑri yom zɑ meire yom zɑ hini yom. À dɔ nɑ Ikpɛ nɑ hɛ kulu tɑkɑ. A sɛ mo no hɛ kulu goono.
Ngɑ yɑ goono zɑ hɛ kulu mɑnɑ tɛ. À gɑ hɛ kulu hɔ cɛrɛ gɑɑ.
Ngɑ yɑ ci gɑɑhɑm bɔm kɑ ɑ̀ ci ɑ̀ mɑrgɑ. Ngɑ yɑ ci sintine ndɑ bɔrɔ kɑ ɑ̀ jinɑ kɑ tunu bukɔei gɑme domi hɛ kulu kunɑ ɑ̀ mɑ tɛ jinɑ.
À kɑɑni Ikpɛ sɛ ngɑ hɑɑli tɔyom kulu mɑ gɔrɔ Mɛsiyɑ kunɑ.
À kɑɑni ɑ̀ sɛ mɑ ngɑ mɑ hɛ yom kulu sɑsɑbɑndi ndɑ ngɑ, Mɛsiyɑ dɔ. Zɑ hɛ yom kɑ ǹ goono gɑndɑ hɑli hɛ yom kɑ ǹ goono bɛɛnɛ, ɑ̀ nɑ ǹ kulu sɑsɑbɑndi ɑ̀ dɔ. Mɛsiyɑ nɑ bɑɑni tɛ bɔrɔ ndɑ Ikpɛ gɑme ɑ̀ kuri dɔ kɑ ɑ̀ munu bundu gɑɑrɑntɛ gɑɑ.
Wom mo, dom wom gɔrɔ yobi yom ndɑ ibɛrɛ yom wom lɑsɑbu yom kunɑ wom gbei lɑlɔ yom gɑɑ.
Ammɑ mɑɑsɑ Mɛsiyɑ nɑ wom sɑsɑbɑndi ngɑ gɑɑhɑm kunɑ ɑ̀ buyom dɔ domi ngɑ mɑ wom cɛɑndi ngɑ jine hɑlɑɑlɑ yom, tɑɑli si. Beriyom mɑ si ɑ̀ jine.
À go kɑ ɑ̀ tɛ de wom bo gɔrɔ nɑɑne kunɑ zɑ kɑ Ikpɛ nɑ wom sinjɑndi kɑ wom cɛɑndi. À nɑ ɑ̀ tɛ mɑ hɑli wom mɑ si bɛrɛ bɛɛjɛ gɑɑ, bɛɛjɛ kɑ ɑ̀ hunu Bɑɑru Hinno dɔ kɑ wom mɑɑ. Bɑɑru Hinno beerem wɑɑzu hɑndunyɑ kulu kunɑ. Hɛɛ Pɔlu, Ikpɛ nɑ ɑ tɛ Bɑɑru Hinno gbeiteeri.
Mɑɑsɑ ɑ go fɑihã ndɑ ɑ guruguze yom wom sɑbu sɛ. A go tɔnɑndi mo ɑ gɑɑhɑm kunɑ hɛ kɑ ɑ̀ gɑziɑ Mɛsiyɑ kɑnkɑmi kunɑ ɑ̀ gɑɑhɑm sɑbu sɛ, gɑɑhɑm di kɑ ɑ̀ ci ɑ̀ mɑrgɑ.
Mɛsiyɑ mɑrgɑ sɛ no ɑ tɛ gbeiteeri kɑ simbɑ ndɑ gbei kɑ Ikpɛ dɛcɛ ɑ bɔm wom dɔ hɛrɛ yɑ Ikpɛ Sendi tɔnɑntɛ tɛ.
Sendi tɔnɑntɛ di yɑ ci duje kɑ zɑ jiiri dubu ndɑ dubu yom, zɑ cɛɛ kɑ cɛɛ yom ɑ̀ goono tugɑntɛ. Ammɑ mɑɑsɑ Ikpɛ nɑ ɑ̀ kɑɑtɛrɛ ngɑ hɑlɑɑlɑntɛ yom sɛ.
Ikpɛ bɑɑ ngɑ mɑ kɑɑtɛrɛ i sɛ hɛ kɑ ɑ̀ ci duje wɔ ŋmɔne hɑizici deizɑkpɛ dimi cindei gɑme. Duje wɔ yɑ ci Mɛsiyɑ goono wom kunɑ, ngɑ kɑ ɑ̀ ci bɛɛjɛ deizɑkpɛ.
Mɛsiyɑ wɔ bɑɑru wɑɑzu no i go tɛ. I go bɔrɔ kulu kɑɑbɑɑru kɑ bɔrɔ kulu cooɑndi hɑikusutɛrɛ kulu kunɑ. I go kɑ ɑ̀ tɛ no zɑmɑ i mɑ bɔrɔ kulu cɛbɛ tɔɑntɛ Mɛsiyɑ Yesu kunɑ.
Ngɑ di sɛ nɑ, ɑ gɑ gbei tɛ kɑ tɑngɑm ndɑ zɑngɑ ɑ̀ gbei dɑbɑri goono ndɑ, dɑbɑri kɑ ɑ̀ gɑ gbei tɛ ɑ kunɑ.
A go bɑɑ wom mɑ bei tɑngɑmi kɑ ɑ gɑ tɛ wom sɛ ndɑ wɔ kɑ yom goono Lɑudise kpɑɑrɑ ndɑ beerem kulu sɛ mo kɑ ǹ mɑnɑ moo tɑɑci tɛ ndɑ hɛɛ.
A go tɑngɑm zɑmɑ ǹ bine yom mɑ du himmɑ. Ǹ mɑ meigu mefɔ mɑ bɑɑkɑsine kunɑ hɑli ǹ mɑ du hɑizici kulu kɑ ɑ̀ hunu fɑhɑm tɔnɑntɛ tɑbɑtɑndiyom kunɑ. À gɑɑ nɑ ǹ mɑ Ikpɛ duje bei sã sã, wɑtom Bɑɑbɑ ndɑ Mɛsiyɑ bumbum.
Mɛsiyɑ kunɑ no hɑikusutɛrɛ hɑizici ndɑ beiyom hɑizici kulu goono tugɑntɛ.
A go wɔne cii no zɑmɑ bɑ bɔrɔ fɔ mɑ si wom zɑmbɑ ndɑ ngɑ meecine kɑ ɑ̀ go bɔrɔ dɛrɑndi.
Bɑ kɑ ɑ si wom dɔ mɑɑ ndɑ moo, ɑ goono wom dɔ Biyɑ Hɑlɑɑlɑ kunɑ. A gɑ fɑihã kɑ ɑ di wom go sɛsɛrɛ kɑ cɛ cɛrɛ bɑndɑ ndɑ gɑɑbi wom nɑɑne dɔ Mɛsiyɑ kunɑ.
Ngɑ di sɛ zɑngɑ wom nɑ Kpe Mɛsiyɑ Yesu tɑ, wom mo dirɑ ɑ̀ kunɑ yɑ di.
Wom nɑ kɑɑji tɛ ɑ̀ kunɑ. Wom go cini ɑ̀ bɔm mo hɑli wom go sinji kɑ boori nɑɑne kunɑ ndɑ zɑngɑ ǹ nɑ wom cooɑndi ndɑ. Wom nɑɑne go bɑ ɑ̀ kunɑ ndɑ sɑɑbuyom.
Wom mɑ lɑɑkɑli mo bɔrɔ fɔ kulu mɑ si wom dɛrɑndi ndɑ wɑlitɛrɛ ndɑ zɑmbɑ kɔnu. Cɛbɛ nge yom di hunu iburɑdɑm yom ɑlɑɑdɑ yom dɔ ndɑ hɑndunyɑ hɛ yom dɔ, ɑ̀ mɑnɑ ci Mɛsiyɑ dɔ.
Mɛsiyɑ kunɑ no Ikpɛtɛrɛ tɔyom kulu goono ko gɔrɔ ɑ̀ gɑɑhɑm kunɑ.
À kunɑ no wom tɛ tɔɑntɛ yom, ngɑ kɑ ɑ̀ ci meire kulu bɔm ndɑ hini kulu bɔm.
À kunɑ no Ikpɛ nɑ wom dɑmbɑngu. À mɑnɑ tɛ ndɑ bɑngudɑmyom kɑ ǹ tɛ ndɑ kɑmbɛ. Ammɑ Ikpɛ nɑ wom dɑmbɑngu ndɑ Mɛsiyɑ bɑngudɑmyom kɑ ɑ̀ ci dulum hɑɑli dɑbɑri kɑɑyom.
Ǹ nɑ wom fiji ɑ̀ bɑndɑ mirɑndiyom kunɑ. Ǹ nɑ wom tunɑndi ɑ̀ bɑndɑ mefɔ wom nɑɑne gɑɑ Ikpɛ dɑbɑri gbei kunɑ, ngɑ kɑ ɑ̀ nɑ Yesu tunɑndi bukɔei gɑme.
Wom dom gɔrɔ bukɔ yom wom tɑɑli yom ndɑ wom dulum hɑɑli zɑm kɑ dɑmbɑngu sɑbu sɛ. Ikpɛ nɑ wom hunɑndi Mɛsiyɑ bɑndɑ mefɔ. À nɑ wom yɑɑfɑ ndɑ wom tɑɑli yom kulu.
À nɑ i yɑɑfɑ zɑmɑ ɑ̀ nɑ tilɑsi yom kɑ ǹ goono fɔndɔ hɑntumɑntɛ kunɑ tusu. Tilɑsi yom wɔ goono i gɑɑ kɑ gɑɑbɑ ndɑ i yom, Ikpɛ nɑ ǹ kɑɑ kɑ ǹ kɑnji bundu gɑɑrɑntɛ gɑɑ.
Bundu gɑɑrɑntɛ gɑɑ no ɑ̀ nɑ meire yom ndɑ hinikpɛ yom kɑɑ ǹ dɑbɑri gɑɑ. À nɑ ǹ tɛ no jɑmɑ bindi bindi kɑ gɑɑŋmɑɑ ǹ bɔm ɑ̀ gɑɑ.
Ngɑ di sɛ, wɑ si nɑm bɑ bɔrɔ fɔ mɑ wom ciiti kɑ simbɑ ndɑ ŋmɑɑ wɑlɑ ndɑ hɑm. Wɑ si nɑm mo ǹ mɑ wom ciiti ndɑ jingɑru wɑlɑ ndɑ hɑndu teji wɑlɑ ndɑ hulɑnzom hɑnu yom.
Nge yom di, hɛ yom kɑ ǹ go kɑɑ ǹ ŋmɔne biyɑ nɑ, ɑmmɑ gɑɑhɑm di yɑ ci Mɛsiyɑ.
Akpɛ wɔ go fɑɑriŋmɑɑ nɑ ndɑ ngɑ bɔm cɛnɑndiyom ko kɑ Ikpɛ dɔntɔneize yom bɛɛrɑndi. À go huro hɛ yom kunɑ kɑ ɑ̀ mɑnɑ di hɑli iburɑdɑm hɑɑli lɑsɑbu gɑɑ, ɑ̀ go kɑ ngɑ bɔm beerɑndi kɔnu, sɑbɑbu si. Wɑ si nɑm bɔrɔ kpɛ dimi mɑ wom ciiti kɑ cii wom si tɔ wom bɑtɑ tukunsi gɑɑ.
Bɔrɔ kpɛ dimi fee noyɑ kɑ hunu bɔm gɑɑ. Bɔm gɑɑ no gɑɑhɑm kulu go beeri ko hɔ cɛrɛ gɑɑ dɔbu yom gɑɑ ndɑ linji yom gɑɑ. À go du beere kɑ ɑ̀ hunu Ikpɛ dɔ.
Wom bu Mɛsiyɑ bɑndɑ kɑ fee ndɑ hɑndunyɑ hɛ yom. To. Ifɔ sɛ wom go wom gɔrɛ tɛ hɑndunyɑ kunɑ ko kɑ ɑ̀ sendikpɑrɛ yom gɑnɑ?
Zɑngɑ ǹ cii: Si zɑɑ. Si tɑbɑɑ. Si hɑmɑ.
Hɛ nge yom di kulu kɑɑ hɑlɑci ngei gbei tɛyom gɑɑ, domi ǹ nɑ ǹ sinji iburɑdɑm yom fɔndɔ yom ndɑ ǹ cooɑndiyom bɔm.
Sendikpɑrɛ yom di himɑ zɑngɑ ǹ gundɑ hɑikusutɛrɛ zɑmɑ ǹ gɑnɑyom hunu iburɑdɑm binebɑɑ dɔ ndɑ bɔm cɛnɑndiyom ndɑ gɑɑhɑm tɑɑbɑndiyom kunɑ. Ammɑ nge yom di sindɑ hɑnfɑni bineibɑɑi bɔm hiniyom sɛ.
Zɑkɑ Ikpɛ nɑ wom tunɑndi Mɛsiyɑ bɑndɑ, wom mɑ hɛ yom ceeci kɑ ǹ goono bɛɛnɛ. Nodi no Mɛsiyɑ goono kɑ gɔrɔ Ikpɛ kɑmbɛŋmɑɑ gɑɑ.
Wom mɑ lɑsɑbu ndɑ hɛ yom kɑ ǹ goono bɛɛnɛ, ɑ̀ nɑ ci hɛ yom kɑ ǹ goono gɑndɑ.
Wom bu. Wom hundi yom bine goono tugɑntɛ ndɑ Mɛsiyɑ Ikpɛ dɔ.
Mɛsiyɑ yɑ ci i hundi. Sɑɑ kɑ ɑ̀ hunutɛrɛ, ɑ̀ gɑɑ nɑ wom mo wom kɑɑ hunutɛrɛ ɑ̀ bɑndɑ, deizɑ kunɑ
Ngɑ di sɛ wom mɑ hɑndunyɑ hɛ yom kɑ ǹ go gbei tɛ wom gɑɑhɑm dɔbu yom kunɑ wi. Ngei neyɑ, zinɑ ndɑ ziibi ndɑ cɛnsɛ futu ndɑ bineibɑɑi ndɑ hɛ bɑɑyom futu kɑ ɑ̀ ci tooru gɑnɑyom dimi fɔ.
Nge yom di sɑbu sɛ no Ikpɛ binetɔnɛ gɑ kɑɑ beerem kɑ ǹ go hungu Ikpɛ gɑnɑyom bɔm.
Beerem wɔ kunɑ no wom dom gɔrɔ kɑ dirɑ sɑɑ kɑ wom go hunɑ hɛ nge yom di kunɑ.
Ammɑ mɑɑsɑ, wom mɑ wɔne yom kulu nɑm, binetɔnɛ ndɑ binefute ndɑ cɛmbɛrɛ cɛmbɛrɛ ndɑ sendi yɑmɔ ndɑ hɑwi sendi yom kɑ ǹ donɑ kɑ hunu wom mee yom kunɑ.
Wom mɑ si tɑngɑri cɛrɛ sɛ zɑ kɑ wom nɑ bine kunɑ bɔrɔ zeenɔ kɑɑ ndɑ ɑ̀ gbei yom.
Wom nɑ bine kunɑ bɔrɔ teji fɑkɑ. Ikpɛ kɑ ɑ̀ ci ɑ̀ tɑkɑkɔ, ɑ̀ go bɔrɔ ngɑ di tejɑndi beire kunɑ ngɑ himɑndi bɔm.
Bɔrɔ tejitɛrɛ wɔ dɔ fɑyɑnkɑ si. Gɑrɛku si wɑlɑ Yuifu wɑlɑ bɑnguize wɑlɑ zɑm kɑ dɑmbɑnguize. À sindɑ yobi wɑlɑ Sitɑncɛ kɑ ɑ̀ ci yobi ɑnne wɑlɑ tɑm wɑlɑ bɔrɔcini. Ammɑ Mɛsiyɑ yɑ ci hɛ kulu. À goono hɛ kulu kunɑ mo.
Wom ci Ikpɛ ŋmɔne suubɑntɛ yom. Wom ci ɑ̀ hɑlɑɑlɑntɛ yom mo ndɑ ɑ̀ binebɑɑkɔ yom. À sɛ no, wɑ suuji ndɑ bɔrɔhinnotɛrɛ ndɑ bɔm yetiyom gɑndɑ ndɑ bɑɑniyom ndɑ suuru hiniyom dɑm zɑngɑ jiine.
Wɑ suuru ndɑ cɛrɛ. Wɑ cɛrɛ yɑɑfɑ mo de bɔrɔ fɔ go wuuru ndɑ ngɑ kpɑɑsi. Zɑngɑ Mɛsiyɑ nɑ wom yɑɑfɑ, wom mo wɑ tɛ yɑ di.
Ǹ kulu bɔm yɑ ci wɑ gundɑ bɑɑkɑsine domi ngɑ yɑ gɑ wom hɔ cɛrɛ gɑɑ hɑli wom mɑ ci ɑfɔ.
Wɑ nɑm Ikpɛ lɑɑkɑli kɑne mɑ mɑ wom bine yom mei. Wom mɑ ɑ̀ tɛ domi lɑɑkɑli kɑne wɔ no, Ikpɛ nɑ wom cɛɛ ndɑ, gɑɑhɑm fɔlɔnku kunɑ. Wom mɑ sɑɑbu mo.
Mɛsiyɑ sendi mo gɔrɔ wom bine yom kunɑ ndɑ bɑyom hɑikusutɛrɛ kulu kunɑ. Wom mɑ cɛrɛ cooɑndi. Wom mɑ cɛrɛ no himmɑ ndɑ Sɑmu yom betu yom ndɑ sɑɑbuyom betu yom ndɑ dɔɔni yom kɑ ǹ hunu Biyɑ Hɑlɑɑlɑ dɔ. Wɑ betu tɛ Ikpɛ sɛ mo ndɑ gomini wom bine yom kunɑ.
Hɛ kulu mɑ kɑ wom go tɛ sendi dɔ wɑlɑ gbei dɔ, wɑ ɑ̀ kulu tɛ Kpe Yesu mɑɑ gɑɑ kɑ Bɑɑbɑ Ikpɛ sɑɑbu ɑ̀ dɔ.
Wɛndɛ yom, wɑ bɔm yeti gɑndɑ wom kunye yom sɛ zɑngɑ ɑ̀ himɑ Kpe kunɑ.
Wom mo kunye yom, wɑ bɑɑ wom wɛndɛ yom. Wɑ si kutɑ ndei.
Wom mo koo yom, wɑ wom bɑhɛi yom gɑnɑ hɛ kulu kunɑ domi ngɑ di yɑ kɑɑni Kpe sɛ.
Wom mo bɑɑbɑ yom, wɑ si kɑm wom koo yom gɑɑ hɑli ǹ hɛo mɑ hunu.
Wom mo tɑm yom, wɑ wom hɑndunyɑ kpe yom gɑnɑ hɛ kulu kunɑ. Wɑ si tɛ ndɑ ǹ moo diyom hɑli wom mɑ kɑɑni iburɑdɑm yom sɛ bo ɑmmɑ wɑ tɛ ndɑ bine fɔ Ikpɛ hɑmbure kunɑ.
Hɛ kulu kɑ wom go tɛ, wɑ ɑ̀ tɛ ndɑ bine fɔ zɑngɑ Kpe sɛ, ɑ̀ mɑnɑ ci iburɑdɑm yom sɛ.
Wom go bei kɑ wom kɑɑ du tubu kɑ ɑ̀ ci wom tukunsi Kpe dɔ. Mɛsiyɑ kɑ ɑ̀ ci Kpe, ɑ̀ sɛ no wom go tɑmtɛrɛ.
Ammɑ bɔrɔ kɑ ɑ̀ go kɑ ilɑlɔ tɛ, ilɑlɔ no ɑ̀ du. Bɑɑbɑɑ si Ikpɛ dɔ.
Hɑndunyɑ kpe yom, wom mo wɑ tɛ wom tɑm yom sɛ hɛ kɑ ɑ̀ ci cɛɑntɛ susu ndɑ hɛ kɑ ɑ̀ sɑbɑ. Wɑ bei kɑ wom mɑ, wom gundɑ Kpe fɔ bɛɛnɛ kunɑ.
Wo himmɑ dɑm ɑduwɑ gɑɑ. Wɑ sɑɑle dɑm ɑ̀ gɑɑ ndɑ sɑɑbuyom mɑ.
Wo kɑ ɑduwɑ tɛ i sɛ mɑ Ikpɛ mɑ fɔndɔ feeri ngɑ Sendɑ sɛ hɑli i mɑ hini kɑ Mɛsiyɑ duje sendi cii. Duje wɔ sɑbu sɛ nɑ ɑ goono kɑsu.
Wom mɑ ŋmɑɑrɛ yɑ du kɑ ɑ̀ cii tɛrɛkpɑrɛ mo ndɑ zɑngɑ ɑ̀ himɑ yɑ sendi.
Wom mo dirɑ ndɑ hɑikusutɛrɛ beerem kɑ ǹ mɑnɑ nɑɑne jine. Wɑ lɔkɑci zɑɑ ndɑ lɑɑkɑli.
Sɑɑ kulu wom sendi mɑ ci ihinno kɑ ɑ̀ gundɑ nɑfɑ zɑngɑ ŋmɑɑri kɑ ɑ̀ gundɑ ciiri. Yɑ nɑ hɑli wom mɑ bei zɑngɑ ɑ̀ himɑ wom mɑ sendi kɑ yeti bɔrɔ sɛ.
I nyɑize binebɑɑkɔ Ticiku yɑ gbeiteeri nɑɑnekpɛ no. Ngɑ yɑ ci i bɔrɔ hinkɑntɛ tɑmtɛrɛ kunɑ Kpe sɛ. À kɑɑ deede wom sɛ hɛ kulu kɑ ɑ̀ goono kɑ simbɑ hɛɛ.
À sɛ nɑ, ɑ nɑ ɑ̀ dɔntɔm wom dɔ ɑ̀ mɑ du kɑ wom ŋmɔne ɑsiiri yom bei ɑ̀ mɑ wom bine yom mo no himmɑ.
A nɑ Onezim dɔntɔm ɑ̀ bɑndɑ. Onezim yɑ ci nɑɑnekpɛ, i nyɑize binebɑɑkɔ no. Ngɑ mo, wom ŋmɔne ɑfɔ no. Ǹ kɑɑ wom no nee hɛ kulu bɑɑru.
Alisitɑku, ɑ kpɑɑsi kɑsuize go wom fɔɔ. Mɑɑku, Bɑɑnɑbɑ weimɑ ize mɑ go wom fɔɔ. Wom jinɑ kɑ du ɑ̀ bɔm kɔ fɔndɔ fɔ kɑ ɑ̀ gɑ cii, de ɑ̀ kɑɑ wom dɔ wom mɑ ɑ̀ tɑ.
Yɑsuwɑ kɑ ǹ cii ɑ̀ sɛ Yusitu, ɑ̀ go wom fɔɔ mo. Ǹ kulu Yuifu yom no. Ngei hinne yɑ ci ɑ bɔrɔ hinkɑntɛ yom gbei kunɑ Ikpɛ kpetɛrɛ sɛ. Ngei mo yɑ nɑ ɑ yɑmɑrɑndi.
Epɑfɑru mo kɑ ɑ̀ ci wom nmɔne ɑfɔ, Mɛsiyɑ tɑm, ngɑ mo go wom fɔɔ. À go tɑngɑm mo wom sɛ sɑɑ kulu ndɑ ɑduwɑ yom zɑmɑ wom mɑ du kɑ cɛ tɔɑntɛ yom ndɑ tɑbɑtɑntɛ yom Ikpɛ binebɑɑ kulu kunɑ.
A gɑ sɛdɑ ɑ̀ sɛ kɑ ɑ̀ go himmɑ dɑm kɑlɑ kɑlɑ wom sɛ ndɑ beerem sɛ kɑ ǹ goono Lɑudise kpɑɑrɑ ndɑ Hiyɑpoli kpɑɑrɑ.
Lukɑ i lokotoro binebɑɑkɔ ndɑ Demɑ, ǹ go wom fɔɔ.
Wom mɑ nyɑizei kulu kɑ ǹ goono Lɑudise kpɑɑrɑ fɔɔ. Wom mɑ Nimfɑ ndɑ Mɛsiyɑ mɑrgɑ kɑ ɑ̀ goono ɑ̀ hundi kunɑ fɔɔ.
Sɑɑ kɑ ǹ nɑ tirɑ wɔ coo wom kulu jine, wom mɑ nɑm ǹ mɑ ɑ̀ coo Lɑudise Mɛsiyɑ mɑrgɑ bɔrɔ yom mo sɛ. Tirɑ kɑ Lɑudise Mɛsiyɑ mɑrgɑ bɔrɔ yom mo du, wom mɑ ɑ̀ coo.
Wom mɑ cii Alicipu sɛ ɑ̀ mɑ lɑɑkɑli ndɑ gbei di kɑ ɑ̀ du Kpe kunɑ domi ɑ̀ mɑ ɑ̀ tɔnɑndi.
Hɛɛ mɑ Pɔlu, hɛɛ yɑ nɑ fɔɔyom wɔ hɑntum ndɑ ɑ bumbum kɑmbɛ. Wom mo hɔngɔ ɑ goono hɔɑntɛ kɑsu kunɑ. Gomini mo gɔrɔ wom bɑndɑ. Ami.
Hɛɛ Pɔlu ndɑ Silɑfim ndɑ Timote, i yom yɑ go wom Tesɑlonikɑ Mɛsiyɑ mɑrgɑ fɔɔ, mɑrgɑ kɑ ɑ̀ goono Bɑɑbɑ Ikpɛ ndɑ Kpe Yesu Mɛsiyɑ kunɑ. Gomini ndɑ lɑɑkɑli kɑne kɑ ǹ hunu i Bɑɑbɑ Ikpɛ dɔ ndɑ Kpe Yesu Mɛsiyɑ dɔ, ǹ mɑ goono wom bɑndɑ.
I go kɑ Ikpɛ sɑɑbu wom sɛ sɑɑ kulu kɑ i hɔngɔ wom i ŋmɔne ɑduwɑ yom kunɑ.
I go hɔngɔ cɛyom si, wom gbei kɑ wom go tɛ nɑɑne kunɑ ndɑ tɛgbei kɑ wom go tɛ bɑɑkɑsine kunɑ. I go hɔngɔ wom suuru bɛɛjɛ kunɑ mo kɑ ɑ̀ goono i Kpe Yesu Mɛsiyɑ kunɑ i Bɑɑbɑ Ikpɛ jine.
Nyɑize binebɑɑkɔ yom, i go bei Ikpɛ nɑ wom suubɑ nɑ.
I go bei i Bɑɑru Hinno mɑnɑ kɑɑ wom dɔ mee sendi gɑɑ hinne ɑmmɑ ndɑ dɑbɑri ndɑ Biyɑ Hɑlɑɑlɑ ndɑ tɑbɑtɑndiyom kɑlɑ kɑlɑ mo. Zɑngɑ yɑ wom go bei i gɔrɛ kɑ i tɛ wom jine noyɑ wom sɑbu sɛ.
Wom tɛ i dendenikɔ yom ndɑ Kpe ŋmɔne yom mɑ. Wom nɑ Sendɑ tɑ kɑnkɑmi boobo kunɑ. Wom nɑ ɑ̀ tɑ ndɑ fɑihã kɑ Biyɑ Hɑlɑɑlɑ go no.
Yɑ no wom tɛ deedɑndi nɑɑnekɔ yom kulu sɛ kɑ ǹ goono Mɑsedoni lɑɑbu ndɑ Akɑyɑ lɑɑbu.
Zɑ wom dɔ no, Kpe Sendɑ dundum. A mɑnɑ ci Mɑsedoni lɑɑbu ndɑ Akɑyɑ lɑɑbu hinne no ɑmmɑ nungu kulu no wom nɑɑne bɑɑru kɑ wom gundɑ Ikpɛ gɑɑ kɑru kɑ see. À sɛ no, ɑ̀ mɑnɑ tɔ i mɑ hɛ fɔ cii kpɛɛnɛ.
Ngei bumbum gɑ kɑ i deede ndɑ kubeyom kɑ i du wom dɔ. Ǹ go kɑ i deede mo zɑngɑ wom fee ndɑ tooru yom kɑ bɛrɛ Ikpɛ dɔ. Wom bɛrɛ kɑ tɑmtɛrɛ Ikpɛ Hundikpɛ kɑ ɑ̀ ci Cimikpɛ sɛ.
Wom bɛrɛ ko kɑ ɑ̀ Ize bɑtu kɑ ɑ̀ go kɑɑ zɑ bɛɛnɛ. Ize wɔ nɑ Ikpɛ tunɑndi bukɔei gɑme. Ngɑ yɑ ci Yesu kɑ ɑ̀ go kɑ i kɑɑ binetɔnɛ kɑ ɑ̀ go kɑɑ kɑmbɛ.
Nyɑizei, wom bumbum bei kubeyom kɑ i du wom dɔ mɑnɑ ci kɔnu.
Wom bei Filipi kpɑɑrɑ bɔrɔ yom nɑ i guruguzɑndi kɑ i sendi yɑmu zɑ i mɑnɑ kɑɑ wom dɔ. Ammɑ i du binesɛndɛ i ŋmɔne Ikpɛ kunɑ kɑ sendi wom sɛ Ikpɛ Bɑɑru Hinno bɔm, bɑ ndɑ tɑngɑmi boobo.
I himmɑ noyom si dɛrɛyom kunɑ wɑlɑ ziibi kunɑ wɑlɑ gulinci kunɑ.
Ammɑ Ikpɛ nɑ i tɑbɑtɑndi kɑ Bɑɑru Hinno tɑlifi i gɑɑ. Zɑngɑ yɑ no, i go sendi. À mɑnɑ ci i go sendi hɑli i mɑ kɑɑni iburɑdɑm yom sɛ ɑmmɑ i mɑ kɑɑni Ikpɛ sɛ, Ikpɛ kɑ ɑ̀ go kɑ i bine yom neesi.
Wom go bei kɑ i mɑnɑ sendi kɑɑnɔ yom cii bɑ ce fɔ. Wom go wɔne bei mo kɑ i mɑnɑ sendi ndɑ hɛ bɑɑyom kɔbɛ. Ikpɛ yɑ ci i sɛdɑ.
I bine mɑnɑ bɛɛrɛ ceeci iburɑdɑm yom dɔ wɑlɑ wom dɔ wɑlɑ bɔrɔ cindei dɔ. Ndɑ ɑ̀ kulu i hini kɑ tɛ wom sɛ jɛrɔ ndɑ dɑbɑri zɑngɑ Mɛsiyɑ diyɑ yom.
Ammɑ i tɛ bɔrɔ bɑɑnɔ yom wom kunɑ zɑngɑ ize nyɑ cini kɑ ngɑ koo yom tɛlɛtɛlɛ.
Yɑ no i yom mo i gundɑ wom bɛɛjɛ. À mɑnɑ ci Ikpɛ Bɑɑru Hinno hinne no ɑmmɑ ndɑ i bumbum mo domi wom tɛ i binebɑɑkɔ yom.
Nyɑizei, wom go hɔngɔ gbei kɑ i tɛ ciini ndɑ zɑɑri ndɑ i tɑɑbi hɑli i mɑ si tɛ jɛrɔ wom ŋmɔne ɑfɔ fɔ kulu sɛ. Yɑ no i nɑ Ikpɛ Bɑɑru Hinno wɑɑzu fɛɛ wom sɛ.
I nɑ i gɔrɛ hɑlɑɑlɑ tɛ kɑ ci cɛɑntɛ susu wom jine. I sindɑ tɑɑli wom jine, wom nɑɑnekɔ yom. Wom yɑ ci sɛdɑ yom ngɑ di bɔm, yɑ nɑ Ikpɛ mɑ.
Wom go bei mo zɑngɑ i gɔrɔ wom bɔrɔ fɔ fɔ kulu sɛ zɑngɑ bɑɑbɑ ndɑ koo. I nɑ wom no himmɑ kɑ wom lɑɑkɑli kɑnɑndi.
I nɑ wom no himmɑ kɑ cii wom goonoyom mɑ sɑbɑ ndɑ Ikpɛ bɛɛrɑndiyom, Ikpɛ kɑ ɑ̀ go wom cɛɛ ngɑ bumbum kpetɛrɛ ndɑ ngɑ deizɑ dɔ.
Wom no Ikpɛ Sendi tɑ, Sendɑ kɑ wom mɑɑ i dɔ. Wom nɑ ɑ̀ tɑ mo ko bei ndɑ cimi ngɑ yɑ ci Ikpɛ Sendɑ. Wom mɑnɑ ɑ̀ tɑ zɑngɑ iburɑdɑm sendi. Sendi di go gbei tɛ wom kunɑ mo, wom kɑ wom ci nɑɑnekɔ yom. À sɛ no i yom mo, i go kɑ Ikpɛ sɑɑbu, cɛyom si.
Wom mo nyɑizei, wom tɛ dendenikɔ yom Ikpɛ mɑrgɑ yom kɑ ǹ goono Yude lɑɑbu Yesu Mɛsiyɑ kunɑ sɛ. Wom guruguze mo wom dimi yom kɑmbɛ kunɑ zɑngɑ ngei mɑ guruguze Yuifu yom dɔ.
Yuifu yom nɑ Kpe Yesu ndɑ ngei ɑndebi yom wi. Ǹ nɑ i yom mo guruguzɑndi. Ǹ si kɑɑni Ikpɛ sɛ. Ǹ go gɑɑbɑ ndɑ bɔrɔ kulu mo.
Ǹ hungu i mɑ sendi dimi cindei sɛ hɑli Ikpɛ mɑ ǹ fɑɑbɑ. Zɑngɑ yɑ, ǹ go kɑ ngei dulum yom tɔnɑndi cɛyom si. À sɛ no, Ikpɛ binetɔnɛ tɔnɑntɛ zumbu ǹ bɔm.
Nyɑizei, i fee ndɑ wom lɔkɑci cɛnɑ fɔ. I si wom bɑndɑ ɑmmɑ i bine yom goono wom gɑɑ. I go guuri kɑlɑ kɑlɑ i mɑ di wom moodumɑ kpɛɛnɛ.
À sɛ nɑ, i bɑɑ i mɑ kɑɑ wom dɔ. Hɑli yɑ mɑ hɛɛ Pɔlu, ɑ bɑɑ yɑ kɑɑ wom dɔ ce fɔ yom, ɑmmɑ Setɑm nɑ i gɑnji.
Ifɔ yɑ ci i bɛɛjɛ wɑlɑ i binekɑɑne wɑlɑ i fulɑ tukunsi kɑ ɑ̀ ci i fɑihã? Wom yɑ ci i fulɑ tukunsi sɑɑ kɑ i goono i Kpe Yesu jine ɑ̀ kɑɑyom wɑtɛ. À nɑ ci yɑ no bɑ?
Wom mo, wom yɑ ci i deizɑ ndɑ i fɑihã.
À sɛ no kɑ i mɑnɑ ye kɑ hini suuru kpɛɛnɛ, ɑ̀ sɑbɑ i sɛ i yom hinne mɑ gɔrɔ Atinɑ wɑngɑrɑ nyɑ kunɑ.
I nɑ i nyɑize Timote kɑ ɑ̀ ci Ikpɛ gbeiteeri dɔntɔm wom dɔ. Timote yɑ ci i bɔrɔ hinkɑntɛ Mɛsiyɑ Bɑɑru Hinno kunɑ. I nɑ ɑ̀ dɔntɔm ɑ̀ mɑ wom sinji ɑ̀ mɑ boori kɑ wom no himmɑ wom nɑɑne kunɑ.
I nɑ ɑ̀ dɔntɔm zɑmɑ wom mɑ sinji hɑli bɔrɔ fɔ kulu mɑ si kɑmbɑ tɑɑbi wɔne yom sɑbu sɛ. Wom bumbum go bei kɑ tɑɑbi nge yom di sɛ no Ikpɛ nɑ i jisi.
Sɑɑ kɑ i goono wom dɔ i jinɑ kɑ cii wom sɛ kɑ tɑɑbi bɑ kɑɑ i dɔ. À kɑɑ kɔ zɑngɑ wom gundɑ ɑ̀ beiyom.
À sɛ no hɛɛ mo, yɑ nɑ du kɑ hini suuru kpɛɛnɛ. Cɔfɔ ɑ̀ nɑ Timote dɔntɔm wom dɔ yɑ du kɑ wom nɑɑne bei. A gɑ hɑmburu hɑnibɑ suikɔ nɑ wom sui hɑli i gbei tɛ kɔnu.
Mɑɑsɑ kɑ Timote hunu wom dɔ kɑ kɑɑ i dɔ, ɑ̀ kɑɑndɑ i sɛ bɑɑru hinno wom nɑɑne ndɑ wom bɑɑkɑsine bɔm. À cii wom gundɑ hɔngɔyom hinno i sɛ sɑɑ kulu. À cii mo wom go bɑɑ wom mɑ di i yom zɑngɑ i go bɑɑ i mɑ di wom.
À sɛ no nyɑizei, i tɑɑbi kulu kunɑ ndɑ i kɑnkɑmi kulu kunɑ i gundɑ yɑmɑrɑndiyom kɑ simbɑ wom, wom nɑɑne sɑbu sɛ.
Zɑ kɑ wom go cɛ ihinno Kpe kunɑ, mɑɑsɑ i go hunɑ.
Sɑɑbuyom dimi fɔ i mɑ tɛ Ikpɛ sɛ wom sɑbu sɛ, binekɑɑne kɑ wom kɑɑndɑ i sɛ Ikpɛ jine?
Ciini ndɑ zɑɑri i gɑ kɑ ɑduwɑ tɛ kɑlɑ kɑlɑ kɑ ŋmɑɑrɛ i mɑ di wom moodumɑ. I go ŋmɑɑrɛ i mɑ hɛ kɑ ɑ̀ gɑziɑ wom nɑɑne kunɑ tɔnɑndi mɑ.
Mɑɑsɑ Ikpɛ bumbum kɑ ɑ̀ ci i Bɑɑbɑ ndɑ i Kpe Yesu Mɛsiyɑ mɑ fɔndɔ kɑ ɑ̀ kpei wom dɔ feeri.
Kpe mo bɑɑkɑsine kɑ wom gundɑ cɛrɛ sɛ ndɑ ǹ kulu sɛ tɔntɔnu ndɑ bɑyom zɑngɑ bɑɑkɑsine kɑ i gundɑ wom sɛ.
Yɑ nɑ, Ikpɛ mɑ wom bine yom no gɑɑbi wom mɑ gɔrɔ tɑɑli si hɑlɑɑlɑtɛrɛ kunɑ i Bɑɑbɑ Ikpɛ jine sɑɑ kɑ i Kpe Yesu Mɛsiyɑ go kɑɑ ndɑ ngɑ hɑlɑɑlɑntɛ yom kulu.
À bɑndɑ nyɑizei, wom dendeni i dɔ zɑngɑ ɑ̀ himɑ wom mɑ dirɑ hɑli wom mɑ kɑɑni Ikpɛ sɛ. I go wom ŋmɑɑrɛ kɑ wom no himmɑ Kpe Yesu mɑɑ gɑɑ wom mo tɛ yɑ di kɑ tɔntɔnu.
Wom go bei hɛ yom kɑ i nɑ wom dɑm Kpe Yesu dɔ.
Ikpɛ binebɑɑ yɑ ci wom hɑlɑɑlɑtɛrɛ. Zɑngɑ yɑ, wom mɑ wom bɔm fee zinɑ dimi kulu.
Wom bɔrɔ fɔ fɔ kulu mɑ ŋmɑɑni mɑ ngɑ gɑɑhɑm diiyom hɑlɑɑlɑtɛrɛ kunɑ ndɑ bɛɛrɛ kunɑ.
Wom mɑ si tu bineibɑɑi mɑ wom gɑɑhɑm dii zɑngɑ dimi cindei kɑ ǹ si Ikpɛ bei gɑ kɑ ɑ̀ tɛ.
Wom bɔrɔ fɔ fɔ kulu mɑ si ngɑ nyɑize dɑrigɑ kɑ ɑ̀ zɑmbɑ hɛ wɔ kunɑ. Kpe yɑ ci fɑɑsɑkɔ hɛ nge yom di kulu kunɑ. I bine jinɑ kɑ cii wom sɛ kɔ kɑ ɑ̀ fɑyɑnkɑ wom sɛ.
Ikpɛ mɑnɑ i cɛɛ i mɑ gɔrɔ ziibi kunɑ ɑmmɑ i mɑ gɔrɔ hɑlɑɑlɑtɛrɛ kunɑ.
Ngɑ di sɛ, bɔrɔ kɑ ɑ̀ hungu cɛbɛyom di, ɑ̀ si hungu bɔrɔ. Ikpɛ no ɑ̀ go hungu, Ikpɛ kɑ ɑ̀ go wom no ngɑ Biyɑ Hɑlɑɑlɑ.
Hɛ kɑ ɑ̀ ci nyɑize bɑɑkɑsine, ɑ̀ mɑnɑ tilɑsi yɑ ɑ̀ hɑntum wom sɛ. Wom mo, Ikpɛ nɑ wom cɛbɛ wom mɑ bɑɑ cɛrɛ.
Wom bine go kɑ ɑ̀ tɛ ndɑ Mɑsedoni lɑɑbu nyɑizei kulu. Ammɑ nyɑizei, i gɑ wom no himmɑ, wom mo bɑ kɑ tɔntɔnu kpɛɛnɛ.
Wɑ himmɑ tɛ kɑ gɔrɔ kɑlɑmbɑɑni si. Wɑ moo dɑm wom ŋmɔne ɑsiiri yom gɑɑ. Wɑ gbei tɛ ndɑ wom kɑmbɛ yom zɑngɑ i nɑ wom dɑm.
Wom mɑ wom gɔrɛ tɛ ndɑ booriyom tɛrɛ bɔrɔ yom jine hɑli wom si tɛ bɔrɔ fɔ kulu sɛ jɛrɔ.
Nyɑizei, ɑ bine si bɑɑ wom mɑ goono zɑm kɑ bei kunɑ kɑ simbɑ ndɑ beerem kɑ ǹ kɑni. A si bɑɑ wom bine yom mɑ sɑrɑ zɑngɑ cindei kɑ ǹ sindɑ bɛɛjɛ.
Zɑ kɑ i go nɑɑne kɑ Yesu bu kɑ tunu kpɛɛnɛ, yɑ nɑ i gɑ nɑɑne mo kɑ beerem kɑ ǹ bu Yesu kunɑ, Ikpɛ kɑɑ kɑɑndei ngɑ bɑndɑ.
I go wɔne cii wom sɛ Kpe Sendɑ kunɑ. I yom kɑ i cindi ko hunɑ kɑlɑ Kpe kɑɑyom, i si jinɑ wɔ kɑ yom kɑni sɛ pɑi.
Ǹ kɑɑ mɑɑ jinde gɑ kuwɑ. Ǹ kɑɑ mɑɑ Ikpɛ dɔntɔneize jinɑ jinde. Ǹ kɑɑ mɑɑ mo Ikpɛ kɑkɑji gɑ funsu. À gɑɑ nɑ, Kpe bumbum kɑɑ zumbu zɑ bɛɛnɛ. Bukɔ yom mo kɑ ǹ goono Mɛsiyɑ kunɑ, ǹ kɑɑ jinɑ kɑ tunu.
Cɔfɔ i yom mo kɑ i cindi kɑ hunɑ, ǹ gɑ i kɔm kɑ i meigu ndei buru yom kunɑ kɑ Kpe kube bɛɛnɛ bɑtumɑ kunɑ. Yɑ no i bo goono Kpe bɑndɑ, beeniyom si.
À sɛ no, wɑ cɛrɛ yɑmɑrɑndi ndɑ sendi nge yom di.
Ammɑ nyɑizei, hɛ kɑ ɑ̀ ci lɔkɑci nge yom di ndɑ ɑliwɑti nge yom di wom gɑ kɑ ǹ bei. À sɛ nɑ ɑ̀ mɑnɑ tilɑsi yɑ ɑ̀ hɑntum wom sɛ.
Wom bumbum, wom go bei cɑu cɑu kɑ Kpe hɑnuɑ kɑɑ nɑ zɑngɑ zee cini kɑɑ ciini kunɑ.
Sɑɑ kɑ ǹ kɑɑ cii bɑɑni goono, kɑtɑru si, cɔfɔ wup hɑlɑciyom go kɑm ǹ bɔm mɑɑsɑ mɑɑsɑ zɑngɑ hɛizɛnyɛ doori kɑɑ weibɔrɔ gɑɑ. Ǹ bine si kɔmɑ pɑi.
Ammɑ nyɑizei, wom si kube kunɑ hɑli hɑnu bɑ wom jirisi zɑngɑ zee.
Wom kulu kɑɑriize yom no ndɑ hɑnuize yom. I mɑnɑ ci ciini ŋmɔne yom wɑlɑ kube ŋmɔne yom.
Ngɑ di sɛ, i mɑ si jiibi zɑngɑ cindei go tɛ. Ammɑ i mo lɑɑkɑli kɑ i bɔm ci bɔrɔ.
Beerem kɑ ǹ go jiibi, ciini no ǹ go jiibi. Beerem kɑ bɑji go wi, ciini no bɑji go kɑ ǹ wi.
Ammɑ i yom kɑ i ci hɑnuize yom, i mɑ hini i bɔm zɑ kɑ i nɑ nɑɑne ndɑ bɑɑkɑsine dɑm zɑngɑ jɛndɛkpɛrɛ. I mɑ fɑɑbɑ bɛɛjɛ tɛ ɑ̀ mɑ ci i sɛ zɑngɑ guuru fulɑ.
Ikpɛ mɑnɑ i jisi binetɔnɛ sɛ. À nɑ i jisi no i mɑ du fɑɑbɑ i Kpe Yesu Mɛsiyɑ dɔ.
Ngɑ wɔ bu i guribi domi bɑ i goono moo hɛi no wɑlɑ bɑ i kɑni nɑ, i mɑ hunɑ mefɔ ndɑɑ̀.
À sɛ nɑ, wom ŋmɔne ɑfɔ fɔ kulu mɑ cɛrɛ no himmɑ kɑ cɛrɛ nɑɑne cini ndɑ zɑngɑ wom go kɑ ɑ̀ tɛ.
Nyɑizei, i go wom ŋmɑɑrɛ, wɑ bɛɛrɛ tɛ beerem kɑ ǹ gɑ gbei tɛ wom gɑme sɛ. Ngei yɑ ci wom jinɑ yom Kpe kunɑ ko wom kɑɑbɑɑru.
Wɑ bɛɛrɛ tɛ ǹ sɛ kɑlɑ kɑlɑ bɑɑkɑsine kunɑ ǹ gbei sɑbu sɛ. Lɑɑkɑli kɑne mɑ goono wom cɛrɛ ndɑ cɛrɛ gɑme.
Nyɑizei, i go wom no himmɑ mo, wɑ beerem kɑ ǹ go yofune tɛ kɑɑbɑɑru. Wɑ bɔrɔ yeenɔ yom no himmɑ. Wɑ hinɑbunu yom gɑɑ ǹ zɑme kunɑ. Wɑ hini ǹ kulu suuru.
Wɑ lɑɑkɑli bɔrɔ fɔ kulu mɑ si ilɑlɔ bɑnɑ ndɑ ilɑlɔ bɔrɔ fɔ gɑɑ. Ammɑ wɑ hɛ kɑ ɑ̀ ci ihinno hɑmine sɑɑ kulu cɛrɛ sɛ ndɑ bɔrɔ kulu sɛ mo.
Wo fɑihã sɑɑ kulu.
Wo kɑ ɑduwɑ tɛ, cɛyom si.
Wom mo sɑɑbu hɛ kulu kunɑ domi ngɑ yɑ ci Ikpɛ binebɑɑ wom sɛ Mɛsiyɑ Yesu kunɑ.
Zɑngɑ ǹ gɑ nini wi, wɑ si Biyɑ Hɑlɑɑlɑ wi.
Wɑ si ɑndebitɛrɛ fɛntɛ.
Wɑ hɛ kulu neesi kɑ ihinno dii kɑ jɛ.
Wɑ fee ndɑ hɛ lɑlɔ dimi kulu.
Mɑɑsɑ Ikpɛ kɑ ɑ̀ go lɑɑkɑli kɑne no, ngɑ bumbum mɑ wom hinnɑndi sã sã. Wom bɔrɔtɛrɛ kulu kɑ ɑ̀ ci biyɑ ndɑ hundi ndɑ gɑɑhɑm, Ikpɛ mɑ ǹ jɛ kɑ ǹ mɑ sindɑ tɑɑli i Kpe Yesu Mɛsiyɑ kɑɑyom hɑnu.
Ikpɛ kɑ ɑ̀ gɑ wom cɛɛ, Nɑɑnekpɛ no. À gɑ ngɑ di tɛ mo.
Nyɑizei, wɑ ɑduwɑ tɛ i sɛ.
Wɑ nyɑizei kulu fɔɔ ndɑ jɛrɛbɛ sumsumyom hinno bɑɑkɑsine kunɑ.
A gɑ wom ŋmɑɑrɛ Kpe mɑɑ gɑɑ, wom mɑ tirɑ wɔ coo nyɑize hɑlɑɑlɑntɛ yom kulu jine.
I Kpe Yesu Mɛsiyɑ gomini mɑ gɔrɔ wom bɑndɑ. Ami.
Hɛɛ Pɔlu ndɑ Silɑfim ndɑ Timote, i yom yɑ go wom Tesɑlonikɑ Mɛsiyɑ mɑrgɑ fɔɔ, mɑrgɑ kɑ ɑ̀ goono i Bɑɑbɑ Ikpɛ ndɑ Kpe Yesu Mɛsiyɑ kunɑ.
Gomini ndɑ lɑɑkɑli kɑne kɑ ǹ hunu Ikpɛ i Bɑɑbɑ ndɑ Kpe Yesu Mɛsiyɑ dɔ, ǹ mo goono wom bɑndɑ.
Nyɑizei, ɑ̀ himɑ i mɑ Ikpɛ sɑɑbu wom sɛ sɑɑ kulu. Ngɑ yɑ ci hɛ kɑ ɑ̀ sɑbɑ zɑmɑ wom nɑɑne di gɑ beeri kɑlɑ kɑlɑ. Bɑɑkɑsine kɑ wom ŋmɔne ɑfɔ fɔ kulu gundɑ cɛrɛ sɛ mɑ, ɑ̀ go tɔntɔnu.
À sɛ no i yom mo, i go wom sifɑ Ikpɛ mɑrgɑ yom kunɑ wom suuru sɑbu sɛ. I gɑ wom sifɑ mo nɑɑne kɑ wom gundɑ ko guruguze yom ndɑ kɑnkɑmi yom jɛrɛ sɑbu sɛ.
Ngɑ yɑ ci sɛdɑ Ikpɛ ciiti cɛɑntɛ susu bɔm kɑ ɑ̀ nɑm Ikpɛ mɑ lɑsɑbu wom tɔ wom mɑ hurɑ ngɑ kpetɛrɛ kunɑ. Kpetɛrɛ di sɛ no wom go tɑɑbi.
À sɑbɑ Ikpɛ sɛ no ɑ̀ mɑ kɑnkɑmi yeti beerem kɑ ǹ gɑ wom kɑnkɑm bɔm.
À sɑbɑ mɑ wom kɑ wom goono kɑnkɑmi kunɑ Ikpɛ mɑ wom no hulonzom i bɑndɑ. Ngɑ di kɑɑ tɛ sɑɑ kɑ Yesu hunutɛrɛ zɑ bɛɛnɛ ndɑ ngɑ dɔntɔneize dɑbɑrikpɛ yom.
Ǹ kɑɑ nini bɛllɛ kunɑ kɑ fɑɑsɑ beerem gɑɑ kɑ ǹ si Ikpɛ bei ndɑ beerem gɑɑ kɑ ǹ si kɑ i Kpe Yesu Mɛsiyɑ Bɑɑru Hinno gɑnɑ.
Beerem nge yom di kɑɑ du bɑnɑndi kɑ ɑ̀ ci hɑlɑciyom, beeniyom si. Ǹ gɑ ǹ fee ndɑ Kpe moodumɑ ndɑ ɑ̀ gɑɑbi deizɑkpɛ mo.
Ngɑ di kɑɑ tɛ Hɑnu di sɑɑ kɑ Yesu kɑɑ kɑ du bɛɛrɛ ngɑ hɑlɑɑlɑntɛ yom kunɑ. Bɔrɔ kulu kɑ ɑ̀ gɑ nɑɑne, ɑ̀ kɑɑ mɑmɑci ndɑ Yesu ngei bɑndɑ. Wom mo, wom kɑɑ mɑmɑci ndɑɑ̀ zɑmɑ wom cimɑndi i sɛdɑ gɑɑ kɑ i tɛ wom sɛ.
À sɛ no, i go kɑ ɑduwɑ tɛ wom sɛ sɑɑ kulu ko kɑ i ŋmɔne Ikpɛ ŋmɑɑrɛ ɑ̀ mɑ wom lɑsɑbu kɑ wom tɔ cɛɛ yom wɔ. I go ŋmɑɑrɛ mɑ Ikpɛ mɑ ngɑ bɔrɔhinnotɛrɛ miilɑ kulu tɔnɑndi wom nɑɑne gbei dɔ ngɑ dɑbɑri gɑɑ.
Yɑ no i Kpe Yesu Mɛsiyɑ mɑɑ mɑ du bɛɛrɛ wom kunɑ. Wom mo wom mɑ du bɛɛrɛ ɑ̀ kunɑ ndɑ zɑngɑ i ŋmɔne Ikpɛ ndɑ Kpe Yesu Mɛsiyɑ gomini goono ndɑ.
Mɑɑsɑ nyɑizei, i Kpe Yesu Mɛsiyɑ kɑɑyom gɑɑ ndɑ i meiguyom ɑ̀ dɔ, i gundɑ ŋwɑɑrɛyom wɔne.
Wom mɑ si nɑm ǹ mɑ wom biriji ndɑ wɑɑsi wom lɑsɑbu yom kunɑ. Wom lɑɑkɑli mɑ si tunu mo biyɑ fɔ sɑbu sɛ wɑlɑ sendi fɔ sɑbu sɛ wɑlɑ tirɑ fɔ sɑbu sɛ. Wom lɑɑkɑli mɑ si tunu zɑmɑ beerem cii bɑɑru wɔ hunu i dɔ kɑ cii Mɛsiyɑ Hɑnu kɑɑ kɔ.
Wɑ si nɑm bɔrɔ fɔ kulu mɑ wom zɑmbɑ ndɑ hɛ fɔ, domi Hɑnu wɔ si kɑɑ kɑlɑ de hunguɛ mɑ kɑɑ jinɑ. À si kɑɑ kɑlɑ de Ikpɛ fɔndɑ dɑɑrumkɔ mɑ jinɑ kɑ hunutɛrɛ, ngɑ kɑ ɑ̀ ci hɑlɑciize.
Ngɑ yɑ kɑɑ hungu hɛ kulu kɑ beerem cii Ikpɛ no kɑ ngɑ bɔm bɛɛrɑndi. Hɛ kulu kɑ beerem go bɛɛrɑndi mo, ɑ̀ hunguɑ̀. Kɑ jɑɑsɑ ɑ̀ kulu, ɑ̀ kɑɑ gɔrɔ Nungu Hɑlɑɑlɑ kunɑ zɑngɑ Ikpɛ ko cii ngɑ yɑ Ikpɛ no.
Sɑɑ kɑ ɑ goono wom dɔ, ɑ nɑ hɛ yom wɔ cii wom sɛ. Wom go hɔngɔ ngɑ di bɑ?
Mɑɑsɑ wom bei wɔ kɑ ɑ̀ go ko ngɑ wɔ gɑnji ɑ̀ mɑ si hunutɛrɛ kɑlɑ ɑ̀ lɔkɑci kunɑ.
Ikpɛ fɔndɑ dɑɑrumyom duje go gbei tɛ kɔ. Kɑlɑ de, ngɑ kɑ ɑ̀ go kɑ ɑ̀ gɑnji mɑɑsɑ, ɑ̀ gɑ ɑ̀ tɛ hɑli ǹ mɑ ɑ̀ kɑɑ hɑndunyɑ kunɑ.
Sɑɑ di gɑɑ, Ikpɛ fɔndɑ dɑɑrumkɔ du kɑ hunutɛrɛ. Kpe gɑ ɑ̀ zeeri ndɑ ngɑ mee funsuyom. Kpe kɑɑyom kɑɑri mo gɑ ɑ̀ hɑlɑci.
Ikpɛ fɔndɑ dɑɑrumkɔ gɑ kɑɑ ndɑ Setɑm dɑbɑri kɑ gbei dɑbɑri dimi dimi kulu tɛ ndɑ ɑlɑmu yom ndɑ mɑmɑci tɑngɑri tɑngɑri yom.
À kɑɑ hɛ kɑ ɑ̀ mɑnɑ cɛsusu dimi tɛ kɑ beerem kɑ ǹ go hɑlɑci fɑfɑgu. Ǹ go hɑlɑci zɑmɑ ǹ hungu kɑ bɑɑ cimi hɑli ǹ mɑ du fɑɑbɑ.
À sɛ no, Ikpɛ mo nɑ dɛrɛyom dɑbɑrikpɛ tɑm ǹ gɑɑ hɑli ǹ mɑ nɑɑne tɑngɑri gɑɑ.
À gɑɑ no, beerem kulu kɑ ǹ mɑnɑ nɑɑne cimi gɑɑ ɑmmɑ ǹ bine go kɑɑni ndɑ gbei lɑlɔ tɛyom, Ikpɛ gɑ ǹ ciiti kɑ zeeri.
Ammɑ nyɑizei, Kpe binebɑɑkɔ yom, ɑ̀ himɑ i mɑ Ikpɛ sɑɑbu sɑɑ kulu wom sɑbu sɛ. I gɑ kɑ Ikpɛ sɑɑbu zɑmɑ Ikpɛ nɑ wom suubɑ zɑ sintine wom mɑ du fɑɑbɑ sɛ. Ikpɛ nɑ ngɑ di tɛ Biyɑ Hɑlɑɑlɑ gɑɑ kɑ ɑ̀ nɑ wom hɑlɑɑlɑndi. Wom mo nɑɑne cimi gɑɑ.
Fɑɑbɑ dɔ no ɑ̀ nɑ wom cɛɛ i Bɑɑru Hinno dɔ hɑli wom mɑ du i Kpe Yesu Mɛsiyɑ deizɑ mo.
Ngɑ di sɛ nyɑizei, wom mɑ cɛ ɑ̀ mɑ boori kɑ cɛbɛyom jɛ kɑ i nɑ wom cooɑndi i mee sendi gɑɑ wɑlɑ i tirɑ gɑɑ.
I Kpe Yesu Mɛsiyɑ bumbum ndɑ i Bɑɑbɑ Ikpɛ bɑɑ i yom kɑ i nɑ yɑmɑrɑndiyom kɑ ɑ̀ sindɑ beeniyom ndɑ bɛɛjɛ hinno ngɑ gomini gɑɑ.
À mɑ wom bine yom no gɑɑbi kɑ wom sinji sendi hinno kulu ndɑ gbei hinno kulu kunɑ.
À bɑndɑ nyɑizei, wom mo kɑ ɑduwɑ tɛ i sɛ Kpe Sendɑ mɑ kɑru kɑ see ndɑ wɑɑsi nungu kulu. Sendi wɔ mɑ du bɛɛrɛ mo zɑngɑ ɑ̀ tɛ wom dɔ.
Wɑ ŋmɑɑrɛ mo i mɑ hunu bɔrɔ siirɑntɛ ndɑ bɔrɔ lɑlɔ yom kunɑ zɑmɑ bɔrɔ kulu mɑnɑ ci nɑɑnekɔ yom.
Ammɑ Kpe yɑ Nɑɑnekpɛ no kɑ ɑ̀ kɑɑ wom sinji ɑ̀ mɑ boori kɑ wom woo Ilɑlɔ.
I gundɑ nɑɑne Kpe kunɑ kɑ simbɑ wom ko bei hɛ kulu kɑ i go cii wom go kɑ ɑ̀ tɛ. Wom gɑ ɑ̀ tɛ mɑ.
Mɑɑsɑ, Kpe mɑ wom bine yom cendi kɑ kɑɑndɑ wom Ikpɛ bɑɑkɑsine kunɑ ndɑ Mɛsiyɑ suuru kunɑ mɑ.
Nyɑizei, i go wom dɑm i Kpe Yesu Mɛsiyɑ mɑɑ gɑɑ. Wom mɑ fee ndɑ nyɑize kulu kɑ ɑ̀ go yofune gɔrɛ tɛ kɑ ɑ̀ mɑnɑ ci zɑngɑ cɛbɛ kɑ wom du i dɔ.
Wom bumbum go bei zɑngɑ ɑ̀ himɑ wom mɑ i dendeni. I mɑnɑ yofune gɔrɛ tɛ wom gɑme kunɑ.
I mɑnɑ ŋmɑɑ wom dɔ zɑngɑ binikom yom. Ammɑ tɑɑbi ndɑ fɑrigɑ kunɑ i nɑ gbei tɛ ciini ndɑ zɑɑri, domi i mɑ si tɛ zɑngɑ jɛrɔ wom ŋmɔne ɑfɔ fɔ kulu sɛ gɑndɑ.
À mɑnɑ ci i sindɑ hini kɑ ɑ̀ tɛ nɑ ɑmmɑ domi i mɑ i bɔm no wom sɛ zɑngɑ deedɑndi sɛ nɑ, wom mɑ i dendeni.
Yɑ no, sɑɑ kɑ i goono wom dɔ, i nɑ wom dɑm wɔne kɑ cii de bɔrɔ fɔ hungu kɑ gbei tɛ, ɑ̀ mɑ si ŋmɑɑ.
I mɑɑ kɑ bɔrɔ fɔ yom goono wom kunɑ ndɑ yofune kɑ ǹ si gbei tɛ pɑi. I mɑɑ kɑ ǹ gɑ kɑ ngei bɔm dɑm hɛ kulu kunɑ.
Beerem kɑ ǹ goono zɑngɑ yɑ, i go kɑ ǹ dɑm kɑ ǹ no himmɑ i Kpe Yesu Mɛsiyɑ gɑɑ ǹ mɑ gbei tɛ ndɑ lɑɑkɑli kɑne kɑ ngei bɔm ŋmɑɑrɑndi.
Ammɑ nyɑizei, wɑ si fɑrigɑ ndɑ ihinno tɛyom.
Bɔrɔ kulu kɑ ɑ̀ mɑnɑ i sendi gɑnɑ kɑ i gɑ cii tirɑ wɔ kunɑ, wom mɑ lɑɑkɑli ndɑ bɔrɔ di. Wɑ si kpɑɑsitɛrɛ tɛ ndɑ ɑkpɛ domi hɑwi mɑ ɑ̀ dii.
Ammɑ wɑ si ɑ̀ lɑsɑbu zɑngɑ wom ŋmɔne ibɛrɛ. Wom mɑ ɑ̀ kɔnkɔm zɑngɑ nyɑize.
Mɑɑsɑ Ikpɛ bumbum kɑ ɑ̀ ci Lɑɑkɑli Kɑnekpɛ, mo wom no lɑɑkɑli kɑne sɑɑ kulu, zɑngɑ nɑ kulu. Kpe mɑ goono wom kulu bɑndɑ.
Hɛɛ Pɔlu, ɑ go wom fɔɔ. Ngɑ yɑ ci jeeri kɑ ɑ bumbum cini tɛ ndɑ ɑ kɑmbɛ ɑ tirɑ yom kulu kunɑ. Yɑ nɑ ɑ cini hɑntum.
I Kpe Yesu Mɛsiyɑ gomini mo gɔrɔ wom kulu bɑndɑ. Ami.
Hɛɛ Pɔlu, hɛɛ yɑ Yesu Mɛsiyɑ diyɑ no Ikpɛ i Fɑɑbɑkɔ meire bɔm ndɑ Kpe Yesu Mɛsiyɑ kɑ ɑ̀ ci i bɛɛjɛ bɔm.
Hɛɛ yɑ go tirɑ wɔ hɑntum n sɛ Timote, ni ɑ ize ndɑ cimi nɑɑne kunɑ. Gomini ndɑ suuji ndɑ lɑɑkɑli kɑne kɑ ǹ hunu Bɑɑbɑ Ikpɛ ndɑ i Kpe Mɛsiyɑ Yesu dɔ ǹ mo goono n bɑndɑ.
Sɑɑ kɑ ɑ go kpei Mɑsedoni lɑɑbu zɑngɑ ɑ nɑ n ŋmɑɑrɛ di, n mɑ gɔrɔ Efese wɑngɑrɑ domi n mɑ bɔrɔ fɔ yom dɑm ǹ mɑ si cooɑndi cɛbɛ ŋmɑni yom bɔm.
Ǹ mɑ si ngei bɔm hɔ jendi yom gɑɑ mo ndɑ cɛɛ kɑ cɛɛ yom gɑɑ kɑ ǹ sindɑ mee. Kɔsɔngu no ǹ cini kɑɑndɑ. Ǹ si nɑm Ikpɛ gbei mɑ kpei moojine nɑɑne kunɑ.
Meire wɔ sɑbɑbu yɑ ci bɑɑkɑsine kɑ ɑ̀ hunu bine hinno gɑɑ ndɑ bine kunɑ sendi hinno gɑɑ ndɑ nɑɑne kɑ ɑ̀ sindɑ munɑficitɛrɛ.
Bɔrɔ fɔ yom nɑ hɛ nge yom di hɑitɑ kɑ kɑmbɑ. Ǹ huro sendi kɔnu yom kunɑ.
Ǹ go bɑɑ ngei mɑ tɛ Moisi fɔndɑ cooɑndikɔ yom. Ammɑ ǹ si fɑhɑm ndɑ hɛ kɑ ǹ gɑ cii ndɑ hɛ kɑ ǹ gɑ kɑ ɑ̀ dɑhirɑndi.
Ammɑ i bei kɑ Moisi fɔndɑ yɑ ihinno nɑ de bɔrɔ go gbei tɛ ndɑ zɑngɑ ɑ̀ himɑ.
I gɑ bei kɑ ǹ mɑnɑ fɔndɑ tɛ bɔrɔ cɛɑntɛ susu sɛ kɑlɑ fɔndɑ dɑɑrumkɔ yom sɑbu sɛ ndɑ hini hunguɛkpɛ yom sɑbu sɛ. Ǹ nɑ fɔndɑ tɛ beerem kɑ ǹ si kɑ Ikpɛ gɑnɑ ndɑ dulumkoni yom sɑbu sɛ ndɑ beerem kɑ ǹ mɑnɑ ci hɑlɑɑlɑ yom sɛ ndɑ hɑndunyɑ hɛ bɑɑkɔ yom sɑbu sɛ. Ǹ nɑ ɑ̀ tɛ bɑɑbɑ wikɔ yom ndɑ nyɑ wikɔ yom ndɑ bɔrɔ wikɔ yom sɑbu sɛ mo.
Ǹ nɑ fɔndɑ tɛ zinɑteeri yom sɛ ndɑ beerem kɑ ǹ go bɑbɑrɑ yom sɑbu sɛ ndɑ bɔrɔ zeekɔ yom ndɑ tɑngɑrikom yom sɑbu sɛ. Ǹ nɑ ɑ̀ tɛ beerem kɑ ǹ go ze tɑngɑri bɔm ndɑ hɛ kulu kpɛɛnɛ kɑ ɑ̀ gɑɑbɑ ndɑ cɛbɛ hinno sɑbu sɛ.
Cɛbɛ wɔ yɑ ci Bɑɑru Hinno ŋmɔne, Bɑɑru Hinno deizɑkpɛ kɑ Ikpɛ Bɑrikɑkpɛ nɑ ɑ̀ tɑlifi ɑ gɑɑ.
A go sɑɑbu i Kpe Yesu Mɛsiyɑ sɛ, ngɑ kɑ ɑ̀ nɑ ɑ no gɑɑbi. A gɑ kɑ ɑ̀ sɑɑbu domi ɑ̀ nɑ ɑ lɑsɑbu nɑɑnekpɛ kɑ ɑ dɑm ngɑ gbei kunɑ.
À nɑ ɑ dɑm gbei kunɑ bɑ kɑ ɑ ci Ikpɛ cɛnɑndikɔ ndɑ guruguzɑndikɔ ndɑ bɔrɔ futu. Ammɑ ɑ du suuji domi zɑm kɑ bei kunɑ nɑ ɑ nɑ ɑ̀ tɛ zɑm kɑ nɑɑne kunɑ.
Ammɑ i Kpe gomini tɔntɔnu ndɑ bɑyom ndɑ nɑɑne ndɑ bɑɑkɑsine kɑ ɑ̀ goono Mɛsiyɑ Yesu kunɑ.
Sendi wɔne nɑɑnekpɛ no kɑ ɑ̀ tɔ bɔrɔ kulu mɑ ɑ̀ tɑ. Ngɑ yɑ ci Mɛsiyɑ Yesu kɑɑ hɑndunyɑ kunɑ kɑ dulumkoni yom fɑɑbɑ. Hɛɛ mo yɑ ci dulumkoni yom kulu ŋmɔne ibeeri.
Ammɑ ɑ sɛ no Ikpɛ nɑ suuji tɛ hɑli Yesu Mɛsiyɑ nɑ ngɑ suuru kuku kɑɑtɛrɛ ɑ kunɑ. À nɑ suuji wɔ tɛ ɑ sɛ kɑ ɑ ci dulumkoni yom ŋmɔne ibeeri domi yɑ tɛ deedɑndi beerem sɛ kɑ ǹ bɑ nɑɑne ɑ̀ gɑɑ kɑ du hundi kɑ ɑ̀ si beeni.
Mɑɑsɑ, Kpe kɑ ɑ̀ sindɑ sintiyom, ɑ̀ sindɑ beeniyom, ɑ̀ si sɑrɑ, mɑɑ si di, Ikpɛ ngɑ fɔ kɑ ɑ̀ ci hɑikusu, bɛɛrɛ ndɑ deizɑ mɑ ci ɑ̀ ŋmɔne yom jiiri dubu ndɑ dubu yom. Ami.
A gɑ kɑ n dɑm wɔne ɑ kɑɑ Timote, ndɑ zɑngɑ ɑndebitɛrɛ yom kɑ ǹ dɑm jinɑ kɑ tɛ n bɔm goono ndɑ. N mɑ tɑngɑmi hinno tɛ ɑndebitɛrɛ sendi yom wɔ bɔm.
N mɑ nɑɑne jɛ ndɑ bine kunɑ sendi hinnɑ. Nɑɑne di no bɔrɔ fɔ yom furu kɑ ɑ̀ jisɑndi zɑngɑ hi go sɑrɑ kɑ jisi hɑri kunɑ.
Ǹ kunɑ ɑfɔ yom yɑ ci Himene ndɑ Alɛsɑndi kɑ ɑ nɑ ǹ dɑm Setɑm kɑmbɛ domi ǹ mɑ dendeni kɑ si Ikpɛ cɛnɑndi.
Ngɑ di sɛ, himmɑ kɑ ɑ go kɑ n no sintine yɑ ci, wo ŋmɑɑrɛ Ikpɛ gɑɑ. Wo kɑ ɑduwɑ tɛ ndɑ ŋmɑɑrɛyom beerem sɛ ndɑ sɑɑbuyom mo bɔrɔ kulu sɛ.
Wo kɑ ɑduwɑ tɛ lɑɑbu gɑndɑkpɛ yom ndɑ gɑɑbikoni yom sɛ domi i mɑ du kɑ i gɔrɛ tɛ ndɑ bɑɑni lɑɑkɑli kɑne kunɑ, Ikpɛ gɑnɑyom kulu kunɑ ndɑ booriyom.
Ngɑ yɑ boori. À kɑɑni mo Ikpɛ i Fɑɑbɑkɔ sɛ.
Ikpɛ miilɑ yɑ ci bɔrɔ kulu mɑ du fɑɑbɑ kɑ kɑɑ cimi bei.
Ikpɛ yɑ ngɑ fɔlɔnku no. Sɑsɑbɑndikɔ yɑ ngɑ fɔlɔnku no Ikpɛ ndɑ iburɑdɑm gɑme. Ngɑ yɑ Bɔrɔ no, Yesu Mɛsiyɑ.
A nɑ ngɑ bɔm no kɑ ci fɑnsɑyom hɛ bɔrɔ kulu sɛ. Sɛdɑ ngɑ di yɑ tɛ sɛdɑ ɑ̀ bumbum lɔkɑci gɑɑ.
Sɛdɑ ngɑ di sɛ no, Ikpɛ nɑ ɑ dɑm yɑ tɛ Mɛsiyɑ bɑɑru fɛɛkɔ ndɑ diyɑ. A go cimi cii Mɛsiyɑ kunɑ. A si tɑngɑri. Hɛɛ yɑ ci dimi cindei cɛbɛkɔ nɑɑne ndɑ cimi kunɑ.
Ngɑ di sɛ, ɑ go bɑɑ hɑibɔrɔ kulu mo kɑ ɑduwɑ tɛ nungu kulu. Ǹ mɑ kɑmbɛ hinno yom sombu, binetɔnɛ mɑ si wɑlɑ kɑkɔ.
Yɑ no ɑ go bɑɑ weibɔrɔ yom mo ǹ mo jiine kɑ ɑ̀ hegu dɑm ndɑ bɔm bɑɑnɑndiyom ndɑ lɑɑkɑli. À mɑnɑ ci ǹ mɑ ngei bɔm tɑɑlɑm ndɑ turu ndɑ wurɑ wɑlɑ ndɑ tondi kpɑrɛ cɑɑdɑntɛ yom wɑlɑ ndɑ jiine cɑɑdɑntɛ yom.
Ammɑ ǹ mɑ tɑɑlɑm ndɑ gbei hinno yom zɑngɑ ɑ̀ sɑbɑ ndɑ weibɔrɔ yom noyɑ kɑ ǹ go kɑ Ikpɛ gɑnɑ.
Wɑ nɑm weibɔrɔ mɑ dendeni dɛnjɛyom kunɑ ndɑ bɔm yetiyom gɑndɑ.
Ammɑ yɑ nɑ tu weibɔrɔ mɑ cooɑndi wɑlɑ kɑ hini hɑibɔrɔ bɔm, ɑmmɑ ɑ̀ mo goono ndɑ gɔrɛ dɛnjɛyom kunɑ.
Adɑmu nɑ Ikpɛ jinɑ kɑ tɛ, ɑ̀ bɑndɑ Efe.
Ibilisi mɑnɑ Adɑmu zɑmbɑ ɑmmɑ Ibilisi nɑ weibɔrɔ zɑmbɑ hɑli ɑ̀ nɑ fɔndɑ dɑɑrum.
Ammɑ ǹ kɑɑ weibɔrɔ hɑlɑsi hɛiyom kunɑ de ǹ go himmɑ tɛ ndɑ lɑɑkɑli nɑɑne ndɑ bɑɑkɑsine ndɑ hɑlɑɑlɑtɛrɛ kunɑ.
Sendi wɔne nɑɑnekpɛ no. De bɔrɔ fɔ go guuri ngɑ mɑ tɛ Mɛsiyɑ mɑrgɑ cendikɔ, ɑkpɛ go gbei hinno guuri.
Ammɑ cendikɔ wɔ kɑlɑ ɑ̀ mɑ ci bɔrɔ kɑ ɑ̀ gɑɑ ǹ si di tɑɑli. A mɑ ci wɛndɛ fɔ kpɛ. À mɑ hini ngɑ bɔm. À mɑ ci lɑɑkɑlɑntɛ. À mɑ ci bɔrɔ bɑɑnɔ. À mɑ ci bɔrɔ kɑ ɑ̀ yo kube. À mɑ ci bɔrɔ kɑ ɑ̀ ŋmɑɑni cooɑndiyom.
À mɑ si ci bɔrɔ kɑ ɑ̀ nɑ ngɑ bɔm no dufɛ sɛ. À mɑ si ci bine wɑɑsɔkpɛ. À mɑ si ci nooru bɑɑkɔ. À mɑ ci bɔrɔ suurɑntɛ. À mɑ si ci fɑsɑdɑntɛ wɑlɑ hɛ bɑɑkɔ.
À mɑ ci bɔrɔ kɑ ɑ̀ go hini ngɑ fuu hɑli ɑ̀ mɑ boori kɑ ɑ̀ nɑ ngɑ koo yom cɛbɛ ǹ mɑ ɑ̀ sendi gɑnɑ kɑ bɛɛrɛ tɛ ɑ̀ sɛ.
De bɔrɔ si ŋmɑɑni kɑ hini ngɑ fuu, mɛtɛ ɑkpɛ tɛ kɑ lɑɑkɑli ndɑ Ikpɛ mɑrgɑ?
À mɑ si ci gɑnɑkɔ teji domi ɑ̀ mɑ si ngɑ bɔm bɛɛrɑndi kɑ kɑm Setɑm ciiti dimi kunɑ.
Ammɑ ɑ̀ mɑ gundɑ sɛdɑ hinno mo beerem kɑ ǹ mɑnɑ ci Mɛsiyɑ gɑnɑkɔ yom dɔ hɑli ɑ̀ mɑ si kɑm hɑwi kunɑ ndɑ Setɑm hirime kunɑ.
Yɑ no kɑlɑ Mɛsiyɑ mɑrgɑ gɑɑkɔ yom mo, ǹ mɑ ngei bɔm ci bɔrɔ. Ǹ mɑ si ci sendi hinkɑkpɛ yom. Ǹ mɑ si ci beerem kɑ ǹ nɑ ngei bɔm no dufɛ sɛ kɑ bisɑ. Ǹ mɑ si ci nooru bɑɑkɔ yom.
Ammɑ ǹ mɑ ci beerem kɑ ǹ nɑ nɑɑne ŋmɔne duje jɛ bine kunɑ sendi hinno kunɑ.
Ǹ mɑ ci beerem kɑ ǹ nɑ ǹ bubure kɑ di ǹ mɑ du kɑ tɛ mɑrgɑ gɑɑkɔ yom zɑ kɑ ǹ mɑnɑ di ǹ gɑɑ tɑɑli.
Yɑ no wɛndɛ yom mo, ǹ mɑ ngei bɔm ci bɔrɔ. Ǹ mɑ si ci kɔrɔmɔtɑntɛ yom. Ǹ mɑ ci weibɔrɔ yom kɑ ǹ hini ngei bɔm. Ǹ mɑ ci nɑɑnekpɛ yom hɛ kulu gɑɑ.
Mɑrgɑ gɑɑkɔ yom mɑ ci wɛndɛ fɔ kpɛ yom kɑ ǹ go ŋmɑɑni kɑ hini ngei koo yom ndɑ ngei fuu yom hɑli ɑ̀ mɑ boori.
Beerem kɑ ǹ nɑ mɑrgɑ gɑɑkɔ gbei tɛ hɑli ɑ̀ boori, ǹ du ngei bɛɛrɛ nungu. Ǹ du yɑrutɛrɛ mo nɑɑne kunɑ kɑ ɑ̀ goono Mɛsiyɑ Yesu kunɑ.
A go wɔne yom hɑntum n sɛ nɑ bɑ kɑ ɑ gundɑ n dɔ kɑɑyom bɛɛjɛ subɑsi.
De ɑ go jɛ n mɑ bei zɑngɑ n gɑ n bɔm dii Ikpɛ fuu kunɑ, fuu kɑ ɑ̀ ci Ikpɛ Hundikpɛ mɑrgɑ kɑ ɑ̀ ci cimi kɑɑsɑ ndɑ cimi tɛmbɛ.
Siikɑ si, Ikpɛ gɑnɑyom duje beeri. Ikpɛ hunutɛrɛ gɑɑhɑm kunɑ. Biyɑ Hɑlɑɑlɑ nɑ ɑ̀ cɛbɛ cɛyom susukpɛ. Ikpɛ dɔntɔneize yom di ɑ̀. Ǹ nɑ ɑ̀ bɑɑru fɛɛ dimi cindei sɛ. Beerem nɑ ɑ̀ nɑɑne hɑndunyɑ kunɑ. Ǹ nɑ ɑ̀ zɑɑ kɑ kpeindɑɑ̀ bɛɛnɛ deizɑ kunɑ.
Ammɑ Biyɑ Hɑlɑɑlɑ bine cii tɛrɛkpɑrɛ no kɔkɔrɔ bɑndɑ lɔkɑci kunɑ bɔrɔ fɔ yom kɑɑ kɑmbɑ nɑɑne gɑɑ. Ǹ kɑɑ biyɑ fɑfɑguɛkpɛ yom ndɑ hɔllɛ yom cɛbɛ yom gɑnɑ.
Ngei yɑ gɑ tɑngɑri cii ndɑ munɑficitɛrɛ, beerem kɑ ǹ bine kunɑ sendi tɛ tiinɑ zɑngɑ ǹ nɑ ɑ̀ tɔnu ndɑ nini.
Ngei yɑ gɑ gɑnɑkɔ yom nɑ mei ǹ mɑ si hiji. Ǹ go cii mo ǹ mɑ si ŋmɑɑri fɔ yom ŋmɑɑ, ŋmɑɑri kɑ Ikpɛ tɛ nɑɑnekɔ yom kɑ ǹ go cimi bei mɑ ŋmɑɑ ndɑ sɑɑbuyom.
Ikpɛ nɑ hɛ kulu tɑkɑ ihinno no. Afɔ mo kulu si ɑ̀ kunɑ kɑ bɔrɔ mɑ hungu de bɔrɔ nɑ ɑ̀ ŋmɑɑ ndɑ sɑɑbuyom.
À hɑlɑli no Ikpɛ Sendɑ ndɑ ɑduwɑ dɔ.
De n nɑ hɛ nge yom di feeri nyɑize yom sɛ, n kɑɑ tɛ Yesu Mɛsiyɑ gbeiteeri hinnɑ. N gɑ kɑ n bɔm ŋmɑɑrɑndi ndɑ nɑɑne sendi ndɑ cɛbɛ hinno kɑ n nɑ ɑ̀ gɑnɑ susu.
Ammɑ n mɑ hungu weizeenɔ yom jendi yom kɑ ǹ mɑnɑ ci Ikpɛ ŋmɔne yom. N mɑ n bɔm kokɑri tɛ Ikpɛ gɑnɑyom kunɑ.
Gɑɑhɑm dungɑndiyom gundɑ bɑrikɑ cɛnɑ, ɑmmɑ Ikpɛ gɑnɑyom gundɑ bɑrikɑ hɛ kulu kunɑ, zɑ kɑ ɑ̀ gundɑ ɑlikɑwɑli mɑɑsɑ hundi sɛ ndɑ wɔ kɑ ɑ̀ kɑɑ kɑɑ ŋmɔne mo sɛ.
Sendi ngɑ di nɑɑnekpɛ no kɑ ɑ̀ tɔ bɔrɔ kulu mɑ ɑ̀ tɑ.
Ngɑ di sɛ nɑ i gɑ gbei tɛ ko goono hɑwi kunɑ domi i go bɛɛjɛ dɑm Ikpɛ Hundikpɛ kunɑ, Ikpɛ kɑ ɑ̀ ci bɔrɔ kulu Fɑɑbɑkɔ hɑli yɑ mo nɑɑnekɔ yom.
N mɑ hɛ nge yom di dɑm kɑ cooɑndi ǹ bɔm.
N mɑ si tu bɔrɔ fɔ kulu mɑ dondɑ ni, n hɑiwɑsutɛrɛ sɑbu sɛ. Ammɑ n mɑ ci deedɑndi nɑɑnekɔ yom sɛ sendi kunɑ ndɑ gɔrɛ ndɑ bɑɑkɑsine ndɑ biyɑ ndɑ nɑɑne ndɑ bine hinneyom.
Hɑli ɑ kɑɑ n mo coo. N mo himmɑ nɑ. N mɑ cɛbɛ tɛ.
N mɑ si sɑɑle kɑɑ noyom gɑɑ kɑ ɑ̀ goono n kunɑ. Noyom wɔ no Ikpɛ no n sɛ ɑndebitɛrɛ gɑɑ sɑɑ kɑ Mɛsiyɑ mɑrgɑ hɑikusu yom nɑ ngei kɑmbɛ dɛcɛ n gɑɑ.
N mɑ sɑɑle dɑm hɛ nge yom di gɑɑ. N mɑ n bɔm no ǹ sɛ domi n jinɑ kpeiyom mɑ hunu tɛrɛkpɑrɛ bɔrɔ kulu sɛ.
N mɑ lɑɑkɑli ndɑ n bɔm ndɑ cɛbɛyom di. N mo himmɑ dɑm hɛ nge yom di gɑɑ. Yɑ di tɛyom gɑɑ, n gɑ n bɔm fɑɑbɑ ndɑ beerem mo kɑ ǹ go hɑngɑ dɑm n sɛ.
N mɑ si bɔgu hɑizeenɔ bɔm ɑmmɑ n mɑ ɑ̀ nɑ himmɑ zɑngɑ n bɑɑbɑ yom. N mɑ hɑiwɑsu yom mɑ no himmɑ zɑngɑ n bumbum cɛɛnɛ yom.
N mɑ wei zeenɔ yom mo no himmɑ zɑngɑ n nyɑ yom, hundiyo yom mo zɑngɑ n weimɑ yom hinneyom kulu kunɑ.
N mɑ bɛɛrɛ tɛ weibɔrɔ sokoni yom sɛ kɑ ǹ ci sokoni yom ndɑ cimi.
Ammɑ de sokoni gundɑ koo yom wɑlɑ hɑɑmɑ yom, nɑm ǹ mɑ dendeni kɑ cɛbɛ ngei fuu sɛ jinɑ kɑ ngei go kɑ Ikpɛ gɑnɑ. Ǹ mɑ bɑnɑ ngei bɑhɛi yom ndɑ ngei cɛɛ yom sɛ domi ngɑ yɑ boori. À kɑɑni Ikpɛ sɛ mo.
Weibɔrɔ sokoni wɔ kɑ ɑ̀ ci sokoni ndɑ cimi goono no ngɑ fɔ. À go kɑ ngɑ bɛɛjɛ dɛcɛ Ikpɛ bɔm. À go himmɑ dɑm ndɑ ŋmɑɑrɛyom ndɑ ɑduwɑ yom gɑɑ ciini ndɑ zɑɑri.
Ammɑ sokoni kɑ ɑ̀ nɑ ngɑ bine dɛcɛ hɑndunyɑ fɑɑriŋmɑɑyom bɔm, bukɔ no zɑ ɑ̀ go hunɑ.
N mɑ hɛ nge yom di dɑm ǹ mɑ du kɑ zɑm tɑɑli.
Ammɑ de gɑnɑkɔ si lɑɑkɑli ndɑ ngɑ ŋmɔne yom hɑli yɑ mo ɑ̀ fuu bɔrɔ yom, ɑkpɛ nɑ nɑɑne ze. À jɑɑsɑ mo bɔrɔ kɑ ɑ̀ zɑm kɑ nɑɑne.
Hɑli n bɑ sokoni zɑɑ kɑ hɑntum kɑlɑ ɑ̀ mɑ ci weibɔrɔ kɑ ɑ̀ mɑnɑ kɑm jiiri weidu bɑndɑ. À mɑ ci weibɔrɔ kɑ kunye fɔlɔnku no ɑ̀ gɔrɔ ndɑ.
À mɑ ci weibɔrɔ kɑ gbei hinno yom yɑ ci ɑ̀ sɛdɑ. Koo yom mo tunu ɑ̀ kɑmbɛ. À mɑ ci weibɔrɔ kɑ ɑ̀ yo kube. À mɑ ci weibɔrɔ kɑ ɑ̀ hɑlɑɑlɑntɛ yom cee yom nyunu. À mɑ ci weibɔrɔ kɑ ɑ̀ bɔrɔ kɑ ɑ̀ go kɑnkɑm gɑɑkɑsine. À mɑ ci weibɔrɔ kɑ ɑ̀ go himmɑ dɑm gbei hinno dimi dimi kulu kunɑ.
Ammɑ n mɑ si sɑtɑrɑ sokoni yom hɑntum domi sɑɑ kɑ ǹ guuri go kɑ ǹ fum, ǹ gɑ bɑɑ ngei mɑ hiji. À gɑɑ no, ǹ fee ndɑ Mɛsiyɑ fɔndɔ.
Ǹ kɑɑndɑ ciiti ngei bɔm domi ǹ nɑ ngei sintine ɑlikɑwɑli ceeri.
Lɔkɑci ngɑ di kunɑ mo no ǹ bo ceeci ngei mɑ tɛ dɑɑmɑntɛ yom ko huro fuu fuu. À mɑnɑ ci ǹ tɛ dɑɑmɑntɛ yom hinne no bo ɑmmɑ ǹ tɛ kɔrɔmɔtɑntɛ yom ndɑ mimɑndɑkpɛ yom mo ko hɛ yom cii kɑ ǹ si sɑbɑ.
À sɛ no, ɑ go bɑɑ sɑtɑrɑ yom mɑ hiji kɑ du koo yom. Ǹ mɑ ngei fuu yom dii. À gɑɑ no ǹ si gurujekɑri no dɑɑmɑ ɑ̀ mɑ i mɑɑ sɑrɑ.
Afɔ yom kɑmbɑ kɑ dɛcɛ Setɑm bɑndɑ kɔ.
De hɑibɔrɔ wɑlɑ weibɔrɔ kɑ ɑ̀ gɑ nɑɑne gundɑ weibɔrɔ sokoni yom, ɑ̀ mɑ cini kɑ ǹ gɑɑkɑsine. À mɑ si ci Mɛsiyɑ mɑrgɑ jɛrɔ, domi Mɛsiyɑ mɑrgɑ mɑ du kɑ weibɔrɔ sokoni cimi cimi yom gɑɑkɑsine.
Mɑrgɑ hɑikusu yom kɑ ǹ go Mɛsiyɑ mɑrgɑ cendi hɑli ɑ̀ mɑ boori ǹ mɑ ǹ lɑsɑbu kɑ ǹ tɔ ǹ mɑ bɛɛrɛ tɛ ǹ sɛ ce hinkɑ. Yɑ mo hɑikusu yom kɑ ǹ go gbei tɛ kɑ wɑɑzu Ikpɛ Sendɑ bɔm ko cooɑndi.
Ikpɛ Sendi hɑntumɑntɛ cii: N mɑ si tɑkumkumɛ dɑm hɑu mee gɑɑ sɑɑ kɑ ɑ̀ go dɑsɑyom gbei tɛ. À cii mo: Gbeiteeri tɔ ɑ̀ mɑ du ngɑ bɑnɑndi.
N mɑ si beriyom fɔ kulu kɑ bɔrɔ fɔ tɛ Mɛsiyɑ mɑrgɑ hɑikusu fɔ bɔm tu, de ɑ̀ mɑnɑ ci ǹ mɑɑ sɛdɑ hinkɑ wɑlɑ sɛdɑ hinzɑ mee gɑɑ no.
Mɑrgɑ hɑikusu yom kɑ ǹ gɑ dulum tɛ, n mɑ ǹ kɔnkɔm mɑrgɑ kulu jine, cindei mo mɑ du kɑ hɑmburu.
A go kɑ n dɑm Ikpɛ ndɑ Kpe Yesu Mɛsiyɑ ndɑ Ikpɛ dɔntɔneize suubɑntɛ yom jine, n mɑ hɛ nge yom di jɛ. N mɑ si hɛ fɔ kulu tɛ mo ndɑ bɑɑbɑɑ.
N mɑ si sɑsɑ kɑ Kpe ŋmɔne gbei kɑmbɛ dɛcɛyom tɛ bɔrɔ fɔ kulu sɛ. N mɑ si huro bɔrɔ fɔ kulu dulum yom kunɑ. N mɑ n bɔm kɑimɑ hinnɑntɛ.
N mɑ si bo hɑri bii hinne hɑm, n mɑ tɛ ndɑ dufɛ cɛnɑ n gunde sɛ ndɑ n gɑɑhɑm kɔbɑkɔbɑ sɛ.
Beerem goono kɑ ǹ dulum yom goono tɛrɛkpɑrɛ kɔ hɑli ǹ gɑ ǹ ciiti. Ammɑ bɔrɔ fɔ yom ŋmɔne yom si hunutɛrɛ kɑlɑ hɑli kɔkɔrɔ bɑndɑ.
Yɑ no gbei hinno yom goono tɛrɛkpɑrɛ. Wɔ kɑ yom mɑnɑ ci yɑ mɑ, ǹ si hini kɑ gɔrɔ tugɑntɛ.
Tɑm yom mo kulu kɑ ǹ goono tɑmtɛrɛ zuu kunɑ ǹ mɑ lɑsɑbu ngei kpe yom tɔ bɛɛrɛ kulu domi ǹ mɑ si Ikpɛ mɑɑ ndɑ cɛbɛ sendi yɑmu sɛ.
Tɑm yom kɑ ǹ kpe yom ci nɑɑnekɔ yom, ǹ mɑ si dondei domi nyɑize yom no. Ammɑ ǹ mɑ tɑmtɛrɛ ǹ sɛ ihinno zɑmɑ ǹ ci nɑɑnekɔ yom ndɑ binebɑɑkɔ yom. Ǹ kpe yom mo go lɑɑkɑli ndei kɑ hɛ hinno tɛ ngei mo sɛ. N mɑ cɛbɛ tɛ hɛ nge yom di bɔm kɑ himmɑ nɑ.
Bɔrɔ fɔ yom go cɛbɛyom ŋmɑni tɛ kɑ ɑ̀ si kɑ i Kpe Yesu Mɛsiyɑ sendi hinno yom tu, ndɑ cɛbɛ kɑ ɑ̀ sɑbɑ ndɑ Ikpɛ gɑnɑyom.
Akpɛ wɔ go kɑ ngɑ bɔm bɛɛrɑndi. À si hɛ fɔ bei ɑmmɑ hãyom kɑ ɑ̀ gundɑ siikɑ ndɑ kɑkɔ sendi yom no ɑ̀ go bɑɑ kɑlɑ kɑlɑ. Nge yom di kɑɑndɑ cɛnsɛ ndɑ zoji ndɑ sendi yɑmɔ yom ndɑ ciine lɑlɔ yom
Ǹ kɑɑndɑ kɑkɔ kɔnu yom kɑ ǹ hunu beerem dɔ kɑ ǹ fɑhɑm sɑrɑ. Ǹ si cimi bei kpɛɛnɛ. Ǹ gɑ tɑmmɑ Ikpɛ gɑnɑyom yɑ ci fɔndɔ kɑ ɑ̀ kunɑ ngei du liibɑ. Timote, n mɑ fɛɛ ndɑ bɔrɔ yɑ di dimi yom.
De bɔrɔ bine gɑ cii hɛ kɑ ɑ̀ gundɑ ɑ̀ wɑsɑ ɑ̀ sɛ, Ikpɛ gɑnɑyom yɑ liibɑ bɑmbɑtɑ no.
I mɑnɑ huro hɑndunyɑ kunɑ ndɑ hɛ fɔ. Yɑ no i si hini kɑ hunu ɑ̀ kunɑ ndɑ hɛ fɔ.
Zɑ kɑ i gundɑ ŋmɑɑri ndɑ jiine kɑ dɑm, ngɑ di mɑ i wɑsɑ.
Beerem kɑ ǹ go guuri ngei mɑ tɛ hɑibɑrikɑntɛ yom ǹ go kɑm suiyom kunɑ ndɑ hirime kunɑ. Ǹ gɑ kɑm mo bineibɑɑi kɔnu bɑɑbɑ kunɑ ndɑ hɛ lɑlɔ yom kɑ ǹ gɑ beerem cendi kɑ ǹ miri bu ndɑ hɑlɑciyom kunɑ.
Nooru bɑɑkɑsine yɑ ci hɛ lɑlɔ dimi dimi kulu kɑɑji. Nooru ceeciyom dɔ no bɔrɔ fɔ yom dɛrɛ kɑ kɑmbɑ nɑɑne gɑɑ. Ǹ nɑ ngei bɔm bine gooru ndɑ binesɛrɛ boobo.
Ammɑ ni wɔ, e Ikpɛ bɔrɔ, n mɑ zuuru hɛ nge yom di sɛ. N mɑ cɛyom susu ndɑ Ikpɛ gɑnɑyom ndɑ nɑɑne ndɑ bɑɑkɑsine ndɑ suuru ndɑ bɑɑniyom hɑmine.
N mɑ tɑngɑmi hinno tɛ nɑɑne kunɑ. N mɑ hundi kɑ ɑ̀ si beeni dii ɑ̀ mɑ boori, hundi kɑ ɑ̀ sɛ Ikpɛ nɑ n cɛɛ kɑ n tɛ fɑsɑlikɔ hinno sɛdɑ boobo jine.
A go kɑ n dɑm Ikpɛ jine, ngɑ kɑ ɑ̀ gɑ hɛ kulu hunɑndi ndɑ Mɛsiyɑ Yesu jine mɑ, ngɑ kɑ ɑ̀ nɑ fɑsɑli hinno tɛ Pɔnse Pilɑtu jine.
N mɑ meire wɔ jɛ, ziibi si, tɑɑli si kɑlɑ i Kpe Yesu Mɛsiyɑ kɑɑyomtɛrɛ.
Lɔkɑci kɑ ɑ̀ jisi kunɑ Ikpɛ gɑ ɑ̀ kɑɑtɛrɛ. Ngɑ yɑ ci Dɑbɑrikpɛ fɔlɔnku ndɑ Bɑrikɑkpɛ, Dɑbɑrikpɛ yom kulu Dɑbɑrikpɛ, Kpe yom kulu Kpe.
Ngɑ hinne yɑ si hini kɑ bu. À goono kɑɑri kunɑ, kɑɑri kɑ bɔrɔ fɔ kulu si hini kɑ mɑɑni ɑ̀ gɑɑ. Bɑ bɔrɔ fɔ mɑnɑ di ɑ̀ bɑ ce fɔ. Bɑ bɔrɔ fɔ si hini kɑ di ɑ̀ mɑ. Bɛɛrɛ ndɑ dɑbɑri kɑ ɑ̀ si beeni mɑ ci ɑ̀ ŋmɔne yom. Ami.
N mɑ beerem kɑ ǹ gundɑ hɑibɑrikɑ mɑɑsɑ zɑmɑni wɔ kunɑ dɑm ǹ mɑ si bɔmbɛɛrɛ tɛ. Ǹ mɑ si ngei bɛɛjɛ dɛcɛ hɑibɑrikɑ yom kɑ ǹ si jɛ bɔm. Ammɑ ǹ mɑ bɛɛjɛ dɛcɛ Ikpɛ Hundikpɛ bɔm, ngɑ kɑ ɑ̀ go kɑ i no hɛ kulu ndɑ bɑyom domi i bine mɑ kɑɑni.
N mɑ ǹ dɑm ǹ mɑ ihinno tɛ. Gbei hinno tɛyom mɑ ci ǹ hɑibɑrikɑ. Ǹ mɑ gundɑ noyom niyɑ. Ǹ mɑ sɔlu kɑ beerem gɑɑkɑsine.
Zɑngɑ yɑ ǹ go bɑrikɑ jisi ngei bɔm sɛ kɑ kpɛsɛ hinno tɛ zɑmɑni kɑ ɑ̀ go kɑɑ kunɑ. Yɑ no ǹ kɑɑ hundi kɑ ɑ̀ si beeni dii.
E Timote, n mɑ hɛ kɑ Ikpɛ tɑlifi n gɑɑ jɛ. N mɑ bɑndɑ bɛrɛ meecine kɔnu yom sɛ kɑ ǹ mɑnɑ ci Ikpɛ ŋmɔne yom. N mɑ bɑndɑ bɛrɛ beire kɑkɔ ŋmɔne yom sɛ kɑ ɑ̀ mɑnɑ ci beire cimi cimi, ɑmmɑ tɑngɑri no.
Bɔrɔ fɔ yom go cii ngei go beire wɔ gɑnɑ ɑmmɑ ǹ kɑmbɑ nɑɑne fɔndɔ sɛ. Gomini mo gɔrɔ ndɑ ni. Ami.
Hɛɛ Pɔlu, hɛɛ yɑ Yesu Mɛsiyɑ diyɑ no Ikpɛ binebɑɑ dɔ. Ikpɛ nɑ ɑ dɑm yɑ hundi bɑɑru fɛɛ kɑ ɑ̀ nɑ ɑ̀ ŋmɔne ɑlikɑwɑli tɛ, hundi kɑ ɑ̀ goono Mɛsiyɑ Yesu kunɑ. A go tirɑ wɔ hɑntum n sɛ Timote, ni ɑ ize binebɑɑkɔ.
Gomini ndɑ suuji ndɑ lɑɑkɑli kɑne kɑ ǹ hunu Bɑɑbɑ Ikpɛ ndɑ i Kpe Mɛsiyɑ Yesu dɔ, ǹ mo goono n bɑndɑ.
A gɑ kɑ Ikpɛ sɑɑbu. A go tɑmtɛrɛ ɑ̀ sɛ ndɑ bine kunɑ sendi hinno, zɑngɑ ɑ cɛɛ yom tɛ. Sɑɑ kulu ciini ndɑ zɑɑri ɑ cini hɔngɔ ni ɑ ŋmɔne ɑduwɑ yom kunɑ.
A go hɔngɔ n mundi mo. A go bɑɑ yɑ di ni kɑlɑ kɑlɑ yɑ du kɑ tɔ ndɑ binekɑɑne.
A go hɔngɔ mo nɑɑne kɑ ɑ̀ sindɑ munɑficitɛrɛ kɑ ɑ̀ goono n kunɑ. Nɑɑne di jinɑ kɑ gɔrɔ n cɛɛ weibɔrɔ Lusi kunɑ ndɑ n nyɑ Yɑnusi kunɑ. A go tɑbɑi mo kɑ nɑɑne ngɑ di yɑ goono ni mo, n kunɑ.
Ngɑ di sɛ nɑ, ɑ go kɑ n hɔngɑndi Ikpɛ noyom kɑ n du ɑ kɑmbɛ dɛcɛyom gɑɑ, n mo kɑ ɑ̀ hɛo dɑm.
Ikpɛ mɑnɑ i no hɑmburu bine ɑmmɑ ɑ̀ nɑ i nɑ dɑbɑri ndɑ bɑɑkɑsine ndɑ bɔm hiniyom bine.
Ngɑ di sɛ n mɑ si nɑm hɑwi mɑ n dii ndɑ i Kpe sɛdɑ wɑlɑ ndɑ hɛɛ kɑ ɑ ci kɑsuize ɑ̀ sɑbu sɛ. Ammɑ n mɑ n bɑ zɑɑ ɑ bɑndɑ tɑɑbi yom kunɑ Bɑɑru Hinno sɑbu sɛ ndɑ zɑngɑ Ikpɛ dɑbɑri goono ndɑ.
Ikpɛ nɑ i fɑɑbɑ kɑ ɑ̀ nɑ i cɛɛ ndɑ cɛɛ yom hɑlɑɑlɑ. À mɑnɑ i cɛɛ i gbei yom bɔm bɑ ɑmmɑ ndɑ ɑ̀ bumbum miilɑ ndɑ ɑ̀ gomini bɔm kɑ ɑ̀ nɑ i no Mɛsiyɑ Yesu kunɑ zɑ zɑmɑni yom mɑnɑ sinti.
Ammɑ mɑɑsɑ Ikpɛ nɑ ɑ̀ kɑɑtɛrɛ i sɛ i Fɑɑbɑkɔ Yesu Mɛsiyɑ kɑɑyomtɛrɛ gɑɑ. Ngɑ wɔ nɑ bu dɑbɑri wi. À nɑ hundi ndɑ hɛ kɑ ɑ̀ si sɑrɑ kɑɑtɛrɛ Bɑɑru Hinno dɔ.
Bɑɑru Hinno wɔ sɛ no Ikpɛ nɑ ɑ dɑm fɛɛkɔ ndɑ diyɑ ndɑ dimi cindei cɛbɛkɔ.
À sɛ no, ɑ go tɑɑbi hɛ nge yom di sɛ. Ndɑ ɑ̀ kulu hɑwi si ɑ dii. A go bei wɔ kɑ ɑ̀ gɑɑ ɑ go nɑɑne. A go tɑbɑi mo kɑ Ikpɛ gundɑ dɑbɑri kɑ hɛ kɑ ɑ̀ tɑlifi ɑ gɑɑ bɑtu hɑli Hɑnu ngɑ di.
Sendi hinno yom kɑ n mɑɑ ɑ dɔ n mɑ ǹ jɛ nɑɑne ndɑ bɑɑkɑsine kunɑ kɑ ǹ goono Mɛsiyɑ Yesu kunɑ.
Jisiri hinno kɑ Ikpɛ tɑlifi n gɑɑ n mo kɑ ɑ̀ bɑtu Biyɑ Hɑlɑɑlɑ dɔ, Biyɑ kɑ ɑ̀ goono i kunɑ.
N bei kɑ beerem kulu kɑ ǹ goono Azi lɑɑbu, ǹ kulu nɑ bɑndɑ bɛrɛ ɑ gɑɑ. Ǹ kunɑ ɑfɔ yom yɑ ci Figelu ndɑ Hemojene.
Kpe mo suuji cɛbɛ Onesifoli hundi sɛ domi ɑ̀ cini kɑ ɑ bine yeenɑndi. Hɑwi mɑnɑ ɑ̀ dii ndɑ ɑ seseri yom.
Sɑɑ kɑ ɑ̀ kɑɑ Lome wɑngɑrɑ nyɑ ɑ̀ nɑ ɑ ceeci ndɑ lɑɑkɑli kɑlɑ ɑ̀ di hɛɛ.
Kpe mɑ tu ɑ̀ sɛ ɑ̀ mɑ du suuji Kpe dɔ Hɑnu ngɑ di. Ni mɑ, n bei kɑlɑ kɑlɑ zɑngɑ ɑ̀ tɑmtɛrɛ ɑ sɛ Efese wɑngɑrɑ kunɑ.
Ngɑ di sɛ ɑ ize, n mɑ du gɑɑbi gomini gɑɑ kɑ ɑ̀ goono Mɛsiyɑ Yesu kunɑ.
Hɛ yom kɑ n mɑɑ ɑ dɔ sɛdɑ bɑɑbɑ jine, n mɑ ǹ tɑlifi hɑibɔrɔ nɑɑnekpɛ yom gɑɑ hɑli ǹ mɑ hini kɑ bɔrɔ fɔ ŋmɑni yom mo cooɑndi ndei.
Ngɑ di sɛ, n mɑ n bɑ zɑɑ ɑ bɑndɑ tɑɑbi kunɑ zɑngɑ Yesu Mɛsiyɑ wɑnguize hinnɑ.
Wɑnguize kulu si wuluwɑli hɑndunyɑ ŋmɔne ɑsiiri yom kunɑ kɑlɑ ɑ̀ mɑ kɑɑni wɔ kɑ ɑ̀ nɑ ɑ̀ suubɑ sɛ.
Zuurukɔ kɑ ɑ̀ huro jilɑm jilɑm kunɑ mɑ ɑ̀ si hini kɑ du ɑ̀ tukunsi, kɑlɑ de ɑ̀ zuuru ndɑ zɑngɑ zuure di fɔndɔ yom goono ndɑ.
À himɑ hɑifɑri kɑ ɑ̀ nɑ gbei dungɔ tɛ, ɑ̀ mɑ jine kɑ du kediɑ bɑrikɑ.
N mɑ lɑɑkɑli ndɑ hɛ kɑ ɑ gɑ cii. À gɑɑ nɑ Kpe gɑ n no hɛ kulu fɑhɑm.
N mɑ hɔngɔ Yesu Mɛsiyɑ kɑ Ikpɛ tunɑndi bukɔei gɑme kɑ ɑ̀ ci Dɑfidi bɑndɑ ndɑ zɑngɑ ɑ Bɑɑru Hinnɑ goono ndɑ.
Bɑɑru Hinno di sɑbu sɛ no ɑ gɑ tɑɑbi hɑli ǹ nɑ ɑ hɔ zɑngɑ ilɑlɔ tɛkɔ. Ammɑ ǹ mɑnɑ Ikpɛ Sendɑ hɔ fɑ.
À sɛ no, ɑ go tɑɑbi kulu jɛrɛ beerem kɑ Ikpɛ suubɑ sɑbu sɛ. A go kɑ ɑ̀ jɛrɛ zɑmɑ ngei mo mɑ du fɑɑbɑ kɑ ɑ̀ goono Mɛsiyɑ Yesu kunɑ ndɑ deizɑ kɑ ɑ̀ sindɑ beeniyom.
Sendi wɔne nɑɑnekpɛ no. Zɑ kɑ i bu Mɛsiyɑ bɑndɑ, i kɑɑ hunɑ ɑ̀ bɑndɑ.
De i go suuru, i kɑɑ kpetɛrɛ ŋmɑɑ ɑ̀ bɑndɑ. De i gɑ kɑ ɑ̀ ze, ngɑ mo gɑ i ze.
De i mɑnɑ nɑɑne, ngɑ wɔ goono ko ci nɑɑnekpɛ zɑmɑ ɑ̀ si hini kɑ ngɑ bɔm ze.
N mɑ kɑ ǹ hɔngɑndi nge yom di kɑ ǹ dɑm Ikpɛ jine, ǹ mɑ si kɑkɔ sendi yom bɔm. Kɑkɔ sindɑ fɔ kulu de ɑ̀ nɑ ci hɑlɑci beerem kɑ ǹ gɑ hɑngɑ dɑm sɛ.
N mɑ guruje kɑ ci tɑbɑtɑntɛ Ikpɛ jine. N mɑ ci gbeiteeri kɑ ɑ̀ sindɑ hɑwi ndɑ ngɑ gbei kɑ ɑ̀ gɑ Sendi cimikpɛ fɑsɑli zɑngɑ ɑ̀ himɑ.
N mɑ fee ndɑ meecinɛ kɔnu yom ndɑ sendi yom kɑ ǹ mɑnɑ ci Ikpɛ ŋmɔne yom. Beerem kɑ ǹ go sendi zɑngɑ yɑ ǹ gɑ tɔntɔnu kɑ kpei jinɑ no Ikpɛ hunguɛ kunɑ.
Ǹ cɛbɛ himɑ no zɑngɑ bi kɑ ɑ̀ bo gɑɑbɑsi ŋmɑɑ. Beerem nge yom di, ǹ ŋmɔne ɑfɔ yom yɑ ci Himene ndɑ Filetu.
Ngei yɑ nɑ cimi fɔndɔ hɑitɑ. Ǹ go cii kɑ bukɔei tunɑndiyom tɛ kɔ kɑ bɔrɔ fɔ yom nɑɑne zeeri.
Ndɑ ɑ̀ kulu kpɛsɛ gɑɑbikoni kɑ Ikpɛ furu si zinji. À gundɑ sɛdɑ dɑmyom kɑ ɑ̀ cii: Kpe go bei beerem kɑ ǹ ci ngɑ ŋmɔne yom. Kpɛɛnɛ ɑ̀ cii: Bɔrɔ kulu mo kɑ ɑ̀ go Mɛsiyɑ mɑɑ cɛɛ, ɑ̀ mɑ fee ndɑ gbei lɑlɔ.
Fuu beeri kunɑ ɑ̀ mɑnɑ ci wurɑ ndɑ ɑnzɛrɛfu gbei jiine yom hinne yɑ goono ɑmmɑ tuuri ŋmɔne yom mo ndɑ lɑɑbu ŋmɔne yom goono. Afɔ yom goono gbei bɛɛrɛkpɛ sɛ, ɑfɔ yom goono gbei kɑ ɑ̀ sindɑ bɛɛrɛ sɛ.
Ngɑ di sɛ, de bɔrɔ nɑ ngɑ bɔm kɑimɑ ihinno kɑ fee ndɑ bɛɛrɛ zɑmkɔ yom ǹ gɑ ɑ̀ tɛ zɑngɑ jiine bɛɛrɛkpɛ gbei tɛyom sɛ. Ikpɛ gɑ ɑ̀ hɑlɑɑlɑndi mo ɑ̀ mɑ gundɑ nɑfɑ Kpe sɛ. Yɑ no ɑ̀ goono sɔlɑntɛ gbei hinno kulu sɛ.
Ammɑ n mo zuuru hɑiwɑsutɛrɛ bineibɑɑi sɛ. N mo cɛyom susu hɑmine ndɑ nɑɑne ndɑ bɑɑkɑsine ndɑ lɑɑkɑli kɑne beerem bɑndɑ kɑ ǹ gɑ Kpe mɑɑ cɛɛ ndɑ bine hinno yom.
N mo hungu sɑmutɛrɛ hãyom sɛ ndɑ hãyom kɑ ɑ̀ sindɑ yɑɑse. N go bei kɑ zoji no ɑ̀ gundɑ.
Ammɑ ɑ̀ himɑ Kpe tɑm mɑ si zogu. Kpe tɑm mɑ bɑɑni bɔrɔ kulu sɛ. À mɑ ci bɔrɔ kɑ ɑ̀ hini kɑ cooɑndi. À mɑ ci suurɑntɛ.
À mɑ ngɑ kɑkɔkɔ yom cɛbɛ bɑɑniyom kunɑ zɑmɑ hɑnibɑ Ikpɛ nɑm ǹ mɑ bɛrɛ kɑ tuubi hɑli ǹ mɑ du kɑ cimi bei.
Ǹ lɑɑkɑli mɑ mɑ ye ǹ gɑɑ mɑ. Ǹ mɑ hunu Ibilisi hirime yom kunɑ, Ibilisi kɑ ɑ̀ nɑ ǹ dii kɑ ǹ tilɑsi ǹ mɑ ngɑ binebɑɑ tɛ.
N mo bei kɑ kɔkɔrɔ bɑndɑ hɑnu yom kunɑ, lɔkɑci gɑɑbɔ yom kɑɑ goono.
Iburɑdɑm bɔm bɑɑkɔ yom yɑ kɑɑ goono ndɑ nooru bɑɑkɔ yom ndɑ fɑɑrikpɛ yom ndɑ tɔtɔkpɛ yom ndɑ Ikpɛ cɛnɑndikɔ yom. Ǹ kɑɑ hungu ngei bɑhɛi yom sɛ. Ǹ si sɑɑbu. Ǹ si bɑrɑ hɑlɑɑlɑ.
Ǹ si gundɑ bɑɑkɑsine hɑɑli. Ǹ sindɑ suuji. Ǹ ci kɔrɔmɔtɑntɛ yom, beerem kɑ ǹ si hini ngei bɔm. Binesendɔ yom mo no, beerem kɑ ǹ gɑ kɑ ihinno fɛntɛ.
Ǹ ci ɑmɑɑnɑ ŋmɑɑkɔ yom ndɑ hɑribɔm wɑɑsekpɛ yom ndɑ bɔm bɛɛrɑndikɔ yom, beerem kɑ ǹ go bɑɑ hɑndunyɑ kɑɑne kɑ bisɑ zɑngɑ ǹ gɑ bɑɑ Ikpɛ.
Ǹ himɑ Ikpɛ gɑnɑkɔ yom mo ɑmmɑ ǹ gɑ gɑnɑyom dɑbɑri ze. N no zuuru bɔrɔ yɑ di dimi yom sɛ.
Ǹ kunɑ no bɔrɔ fɔ yom goono kɑ ǹ go mɔnɔ kɑ huro fuu yom kunɑ. Ǹ gɑ weibɔrɔ yom kɑ ǹ sindɑ gɑɑbi lɑɑkɑli kunɑ dɑm tɑmtɛrɛ kunɑ. Weibɔrɔ yom wɔ tɔ ndɑ dulum yom, nge yom kɑ bineibɑɑi dimi ŋmɑni ŋmɑni nɑ ǹ dɛrɑndi.
Sɑɑ kulu weibɔrɔ yom wɔ go ceeci ko dendeni ɑmmɑ ǹ si hini kɑ tɔ kɑ cimi bei pɑi.
Bine zɑngɑ dimi Yɑne ndɑ Yɑmbe gɑɑbɑ ndɑ Moisi, yɑ dimi mɑ nɑ iburɑdɑm wɔne yom go gɑɑbɑ ndɑ cimi. Ngei yɑ sɑrɑ ngei fɑhɑm kunɑ. Ǹ mɑnɑ ci bɔrɔ tɑbɑtɑntɛ yom mo kɑ simbɑ ndɑ ǹ nɑɑne.
Ǹ si kpei jinɑ domi ǹ sɑmutɛrɛ hunutɛrɛ bɔrɔ kulu sɛ zɑngɑ Yɑne ndɑ Yɑmbe.
Ammɑ ni wɔ Timote, n nɑ ɑ cɛbɛ yom gɑnɑ ndɑ ɑ gɔrɛ kɑ ɑ tɛ. N nɑ ɑ miilɑ gɑnɑ mɑ ndɑ ɑ nɑɑne ndɑ ɑ suuru ndɑ ɑ bɑɑkɑsine ndɑ ɑ himmɑ.
N nɑ ɑ guruguzɑndiyom gɑnɑ mo ndɑ ɑ tɑɑbi yom. N bei guruguze yom ndɑ tɑɑbi yom kɑ ǹ tɔ hɛɛ Antiɔku wɑngɑrɑ ndɑ Ikoniɑ kpɑɑrɑ ndɑ Lisitɑ kpɑɑrɑ. Kpe bine nɑ ɑ kɑɑ ǹ kulu kunɑ.
Yɑ no beerem mo kulu kɑ ǹ go bɑɑ ngei mɑ hunɑ Ikpɛ gɑnɑyom bɔm Mɛsiyɑ Yesu kunɑ, ǹ gɑ ǹ guruguzɑndi.
Ammɑ bɔrɔ lɑlɔ yom ndɑ zɑmbɑntɛ yom hɛ lɑlɔ kunɑ no ǹ bo kpei jinɑ. Gbei lɑlɔ kunɑ no ǹ go beerem dɛrɑndi ko kɑ ngei bɔm dɛrɑndi mo.
Ammɑ hɛ yom kɑ n dendeni kɑ cimɑndi, n mɑ kɑ ǹ gɑnɑ. N mɑ bei mo bɔrɔ kɑ ɑ̀ dɔ n nɑ ǹ dendeni.
Zɑ n koo cɛnɑtɛrɛ n nɑ Ikpɛ Sendi hɑntumɑntɛ hɑlɑɑlɑ yom bei. Sendi yom di hini kɑ n no hɑikusutɛrɛ kɑ kpeindɑ ni fɑɑbɑ dɔ nɑɑne gɑɑ Mɛsiyɑ Yesu kunɑ.
Ikpɛ hulonzomyom dɔ no Ikpɛ Sendi hɑntumɑntɛ kulu hunu. À gundɑ nɑfɑ cɛbɛ sɛ ndɑ hinsɑyom sɛ ndɑ dɑmyom fɔndɔ sɛ ndɑ cɛyom susu ŋmɔne foorɑyom sɛ.
À gundɑ nɑfɑ hɑli Ikpɛ bɔrɔ mɑ bɑrɑ tɔɑntɛ. À mɑ ci sɔlɑntɛ kɑlɑ kɑlɑ mo gbei hinno tɛyom kulu sɛ.
À sɛ no, ɑ go kɑ n dɑm Ikpɛ ndɑ Kpe Yesu Mɛsiyɑ jine, ngɑ kɑ ɑ̀ bɑ hundikoni yom ndɑ bukɔ yom ciiti. A go kɑ n dɑm Mɛsiyɑ kɑɑyomtɛrɛ ndɑ ɑ̀ kpetɛrɛ bɔm.
N mɑ wɑɑzu Ikpɛ Sendɑ bɔm. N mɑ ɑ̀ fɛɛ tɑkɑkɑ, dɑɑmɑ goono, dɑɑmɑ si. N mɑ kɔnkɔm. N mɑ kɑɑbɑɑru. N mɑ himmɑ nɑ ndɑ suuru kulu ndɑ cɛbɛ cɑu cɑu.
Lɔkɑci fɔ go kɑɑ kɑ iburɑdɑm yom si bɑɑ ngei mɑ cɛbɛ hinno jɛrɛ. Ammɑ ǹ bineibɑɑi bɔm no ǹ kɑɑ cɛbɛkɔ boobo meigu ngei bɔm sɛ. Ǹ cooɑndiyom mo ci hɛ kɑ ɑ̀ kɑɑni beerem hɑngɑ sɛ.
Ǹ kɑɑ hɑngɑ dɑɑbu cimi sɛ no kɑ ngei lɑɑkɑli kulu no jendi yom sɛ.
Ammɑ ni wɔ Timote, n mɑ n bɔm ci bɔrɔ hɛ kulu kunɑ. N mɑ tɑɑbi yom jɛrɛ. N mɑ Bɑɑru Hinno wɑɑzukɔ gbei tɛ. N mo kɑ n gbei tɔnɑndi mɑm mɑm.
Hɛɛ wɔ, ɑ go ci zɑngɑ hɑmyom sɑrɑɑ kɑ ɑ̀ munu kɔ. A buyom mo bine lɔkɑci tɔ.
A nɑ tɑngɑmi hinno tɛ. A nɑ ɑ bɑtɑ tɔnɑndi. A nɑ nɑɑne jɛ.
Mɑɑsɑ Ikpɛ nɑ tukunsi fulɑ cɛyom susu ŋmɔne jisi ɑ sɛ. Kpe yɑ Ciitikɔ cɛɑntɛ susu no kɑ ɑ̀ gɑ ɑ no ndɑɑ̀ Hɑnu ngɑ di. À mɑnɑ ci ɑ hinne bo ɑmmɑ ndɑ beerem mo kulu kɑ ǹ go bɑɑ ɑ̀ kɑɑyomtɛrɛ.
Timote, n mɑ wɑɑsu kɑ kɑɑ ɑ dɔ subɑsi.
Demɑ zuuru ɑ gɑɑ mɑɑsɑ zɑmɑni bɑɑkɑsine sɛ. À kpei Tesɑlonikɑ wɑngɑrɑ. Kesɑm mo kpei Gɑlɑte lɑɑbu. Titu mo kpei Dɑlɑmɑti lɑɑbu.
Lukɑ ngɑ fɔ yɑ goono ɑ dɔ. N mɑ kɑɑ ndɑ Mɑɑku zɑmɑ ɑ̀ sɑbɑ ɑ sɛ gbei sɛ.
A nɑ Ticiku dɔntɔm Efese wɑngɑrɑ.
Sɑɑ kɑ n kɑɑ tunu kɑ kɑɑ, n mɑ kɑɑndɑ ɑ sɛ kpɛ kuku kɑ ɑ jisi Toɑsɑ kpɑɑrɑ Kɑpu dɔ. N mɑ kɑɑndɑ tirɑ yom mo hɑli yɑ mo kuuru ŋmɔne yom di.
Alɛsɑndi guuru ciire zem di, ɑ̀ nɑ ɑ cɛbɛ hɑnyɑ fute boobo. Kpe mɑ bɑnɑ ɑ̀ sɛ kɑ simbɑ ndɑ ɑ̀ gbei yom.
Ni mo, n mɑ lɑɑkɑli ndɑ bɔrɔ di, zɑmɑ ɑ̀ bine gɑɑbɑ ndɑ i sendi yom.
Bɑ bɔrɔ fɔ mɑnɑ cɛ ɑ sɛ ɑ sintine jinde deedeyom gɑɑ ɑmmɑ ǹ kulu zuuru ɑ gɑɑ. Ikpɛ mɑ si ɑ̀ lɑsɑbu ǹ sɛ.
Ammɑ Ikpɛ cɛ ɑ sɛ. À nɑ ɑ no gɑɑbi mo hɑli ɑ hini kɑ Bɑɑru Hinnɑ wɑɑzu cɑu cɑu, dimi cindei mo kulu mɑ mɑɑ. Ikpɛ nɑ ɑ kɑɑ muusu beeri mee kunɑ.
Kpe gɑ ɑ kɑɑ gbei lɑlɔ kulu kɑmbɛ kɑ ɑ hɑlɑsi ngɑ bɛɛnɛ kpetɛrɛ sɛ. Deizɑ mɑ ci Ikpɛ ŋmɔne jiiri dubu ndɑ dubu yom. Ami.
N mɑ Pirisilɑ ndɑ Akilɑ fɔɔ, ndɑ Onesifoli fuu kulu.
Alɑsitu gɔrɔ Kɔlɛnte wɑngɑrɑ, ɑmmɑ ɑ nɑ Tofimu mo nɑm Miletu wɑngɑrɑ ndɑ zɛnjɛ.
N mɑ wetere kɑ kɑɑ hɑli yeeni. Ebulu ndɑ Pudɑm ndɑ Linu ndɑ Kolodiɑ ndɑ nyɑizei kulu go kɑ n fɔɔ.
Kpe Yesu Mɛsiyɑ mo gɔrɔ ndɑ n biyɑ. Gomini mɑ gɔrɔ n bɑndɑ. Ami.
Hɛɛ Pɔlu, hɛɛ yɑ ci Ikpɛ tɑm ndɑ Yesu Mɛsiyɑ diyɑ. Ikpɛ nɑ ɑ dɑm yɑ kpeindɑ Ikpɛ ŋmɔne suubɑntɛ yom nɑɑne dɔ kɑ ǹ cɛbɛ ǹ mɑ cimi bei Ikpɛ gɑnɑyom bɔm.
Ǹ goono hundi kɑ ɑ̀ si beeni bɛɛjɛ kunɑ. Ikpɛ kɑ ɑ̀ si tɑngɑri, ɑ̀ nɑ hundi wɔ ɑlikɑwɑli tɛ zɑ zɑmɑni yom mɑnɑ sinti.
Lɔkɑci kɑ ɑ̀ jisi kunɑ, Ikpɛ nɑ ngɑ Sendɑ kɑɑtɛrɛ Bɑɑru Hinno fɛɛyom dɔ kɑ ɑ̀ tɑlifi ɑ gɑɑ i Fɑɑbɑkɔ Ikpɛ meire bɔm.
Hɛɛ yɑ go tirɑ wɔ hɑntum n sɛ Titu, ni ɑ ize ndɑ cimi i meiguɑntɛ nɑɑne bɔm. Gomini ndɑ suuji ndɑ lɑɑkɑli kɑne kɑ ǹ hunu Bɑɑbɑ Ikpɛ ndɑ i Fɑɑbɑkɔ Kpe Yesu Mɛsiyɑ dɔ, ǹ mɑ goono n bɑndɑ.
A sɛ nɑ, ɑ nɑ n nɑm Kɛlɛtu hɔndɛ tɑɑsi n mɑ hɛ kɑ ɑ̀ cindi ndɑ hinsɑyom sɑsɑbɑndi. N mɑ hɑikusu yom jisi Mɛsiyɑ mɑrgɑ yom kunɑ wɑngɑrɑ kulu kunɑ ndɑ zɑngɑ ɑ nɑ n nɑ mei.
Jinɑ himɑ no ɑ̀ mɑ ci bɔrɔ kɑ ǹ mɑnɑ di ɑ̀ gɑɑ tɑɑli. À mɑ ci wɛndɛ fɔ kpɛ. À kɑɑ yom mɑ ci nɑɑnekɔ yom, koo yom kɑ bɔrɔ si ǹ beri ndɑ hɑwizetɛrɛ wɑlɑ ndɑ hungu sendi.
Cendikɔ mɑ ci bɔrɔ kɑ ǹ si yɑnce zɑngɑ ɑ̀ himɑ ndɑ Ikpɛ bɑndɑbɔrɔ noyɑ kɑ ɑ̀ gɑɑ Ikpɛ nɑ ngɑ gbei tɑlifi. À mɑ si ci fɑɑrekpɛ wɑlɑ binekpɛ. À mɑ si ci bɔrɔ kɑ ɑ̀ nɑ ngɑ bɔm no dufɛ sɛ wɑlɑ bɔrɔ kɑ ɑ̀ bine futu wɑlɑ bɔrɔ kɑ ɑ̀ go liibɑ ziibɔ ceeci ndɑ himmɑ.
Ammɑ ɑ̀ mɑ ci bɔrɔ kɑ ɑ̀ yo yom kube. À mɑ ci hɛ hinno tɛkɔ yom kpɑɑsi. À mɑ ci bɔrɔ kɑ ɑ̀ gɑ ngɑ bɔm ci bɔrɔ. À mɑ ci bɔrɔ cɛɑntɛ susu. À mɑ ci hɑlɑɑlɑ. À mɑ ci bɔm hinikɔ.
À mɑ ci bɔrɔ kɑ ɑ̀ nɑ Sendi nɑɑnekpɛ dii kɑ boori kɑ ɑ̀ sɑbɑ ndɑ cɛbɛ. Zɑngɑ yɑ, ɑ̀ hini kɑ beerem no himmɑ ndɑ cɛbɛ hinno, ɑ̀ mɑ hini gɑɑbɑkpɛ yom mo.
Bɔrɔ boobo goono, hɑli yɑ mo nge yom kɑ ǹ goono bɑngudɑmyom fɔndɔ kunɑ, kɑ ǹ ci hunguɛkpɛ yom. Meekpɛ yom no, ǹ go sendi boobo cii kɑ ǹ sindɑ nɑfɑ. Ǹ ci zɑmbɑkpɛ yom mo no.
Beerem nge yom di n mɑ ǹ mee yom dɑɑbu zɑmɑ ǹ gɑ fuu sukutum yom zeeri. Ǹ go cooɑndi hɛ kɑ ɑ̀ mɑnɑ himɑ bɔm domi ǹ mɑ du liibɑ ziibɔ sɛ.
Kɛlɛtu beerem kunɑ ɑfɔ kɑ ɑ̀ ci ǹ ŋmɔne wɑli cii: Kɛlɛtu hɔndɛ tɑɑsi bɔrɔ yom tɑngɑrikom yom no sɑɑ kulu. Ǹ goono no zɑngɑ gɑnjihɑm lɑlɔ yom. Yofuno ŋmɑɑri bɑɑkɔ yom no.
Sɛdɑ wɔ cimi nɑ. À sɛ no, n mɑ ǹ kɔnkɔm ifutu futu hɑli ǹ mɑ du gɑɑbi nɑɑne kunɑ.
N mɑ si hɑngɑ dɑm Yuifu yom jendi yom sɛ ndɑ iburɑdɑm meire yom sɛ kɑ ǹ hunu beerem dɔ kɑ ǹ nɑ bɑndɑ bɛrɛ cimi sɛ.
Cimi nɑ, hɑlɑɑlɑntɛ yom dɔ hɛ kulu hinne no. Ammɑ ziibɑntɛ yom kɑ ǹ mɑnɑ nɑɑne dɔ, hɛ fɔ kulu si ci hɑlɑɑlɑ. Ǹ fɑhɑm ndɑ ǹ bine kunɑ sendi ǹ kulu iziibɔ yom no.
Ǹ go cii ngei go kɑ Ikpɛ bei ɑmmɑ ǹ gbei yom gɑɑ ǹ gɑ kɑ Ikpɛ ze. Fɛntɛkpɛ yom no, hunguɛkpɛ yom mo no. Ǹ si hini kɑ gbei hinno fɔ kulu tɛ.
Ammɑ ni wɔ, hɛ yom kɑ ǹ sɑbɑ ndɑ cɛbɛ hinno, n mɑ sendi ǹ bɔm.
N mɑ cii hɑizeenu yom sɛ ǹ mɑ hini ngei bɔm. Ǹ mɑ nge bɔm ci bɔrɔ. Ǹ mɑ ci lɑɑkɑlɑntɛ yom. Ǹ mɑ ci gɑɑbikoni yom nɑɑne kunɑ ndɑ bɑɑkɑsine kunɑ ndɑ suuru kunɑ.
Yɑ no n mɑ cii weizeenu yom sɛ ǹ mɑ bɑrɑ yɑ di ndɑ zɑngɑ ɑ̀ sɑbɑ ndɑ weibɔrɔ kɑ ǹ ci Ikpɛ gɑnɑkɔ yom. Ǹ mɑ si tɛ kɔrɔmɔtɑntɛ yom. Ǹ mɑ si ngei bɔm no dufɛ sɛ. Ǹ mo cɛbɛ tɛ hɛ hinno yom bɔm.
Ǹ mɑ sɑtɑrɑ yom cɛbɛ ǹ mɑ bɑɑ ngei kunye yom. Ǹ mɑ bɑɑ ngei koo yom mo.
Ǹ mɑ ci lɑɑkɑlɑntɛ yom. Ǹ mɑ ci hinnɑntɛ yom. Ǹ mo lɑɑkɑli ndɑ ngei fuu yom. Ǹ mɑ ci bɔrɔ hinno yom. Ǹ mɑ bɔm yeti gɑndɑ ngei kunye yom sɛ domi bɔrɔ fɔ kulu mɑ si Ikpɛ Sendɑ sendi yɑmu.
Yɑ no, n mɑ hɑiwɑsu yom mo no himmɑ ǹ mɑ ci lɑɑkɑlɑntɛ yom.
Ni mo, n bumbum n mɑ n bɔm tɛ gbei hinno tɛkɔ deedɑndi hɛ kulu kunɑ. N mɑ ci bɔrɔ kɑ ɑ̀ gɑ cooɑndi cɑu cɑu cimi kunɑ ndɑ lɑɑkɑli.
N mɑ sendi hinno yom cii, sendi yom kɑ ǹ sindɑ tɑɑli domi hɑwi mɑ gurujekɑri dii. À mɑ si du hɛ fɔ lɑlɔ kulu kɑ cii n gɑɑ.
N mɑ tɑm yom mo no himmɑ ǹ mɑ bɔm yeti gɑndɑ ngei kpe yom sɛ. Ǹ mɑ kɑɑni ǹ sɛ hɛ kulu gɑɑ. Ǹ mɑ si ǹ kɑkɔ.
Ǹ mɑ si ǹ zee mɑ. Ammɑ ǹ mɑ cɛbɛ sɑɑ kulu kɑ ngei yɑ nɑɑnekpɛ hinno yom no. À gɑɑ nɑ ǹ gɑ i Fɑɑbɑkɔ Ikpɛ bɔm cɛbɛ di booriɑndi hɛ kulu kunɑ.
Ikpɛ gomini kɑ ɑ̀ gɑ kɑɑndɑ fɑɑbɑ, ɑ̀ hunutɛrɛ bɔrɔ kulu sɛ.
Gomini ngɑ di go kɑ i cɛbɛ i mɑ fee ndɑ Ikpɛ hunguɛ ndɑ hɑndunyɑ hɛ bɑɑyom futu. I mɑ hunɑ mo ndɑ lɑɑkɑli ndɑ cɛyom susu ndɑ Ikpɛ gɑnɑyom mɑɑsɑ zɑmɑni wɔ kunɑ.
Gomini di go kɑ i cɛbɛ mɑ i mɑ gɔrɔ yɑ di kɑ kɑɑyomtɛrɛ deizɑkpɛ bɑtu kɑ ɑ̀ ci i bɛɛjɛ bɑrikɑkpɛ. Kɑɑyomtɛrɛ deizɑkpɛ wɔ yɑ ci Ikpɛ bɛɛrɛkpɛ, i Fɑɑbɑkɔ Yesu Mɛsiyɑ ŋmɔne kɑ i go bɑtu.
À nɑ ngɑ bɔm no kɑ bu i sɑbu sɛ, zɑmɑ ngɑ mɑ i fɑnsɑ hɛ lɑlɔ kulu gɑɑ. À mɑ i hinnɑndi mo kɑ i tɛ ngɑ ŋmɔne jɑmɑ, i mɑ ci himmɑntɛ yom gbei hinno yom sɛ.
N mɑ sendi hɛ nge yom di bɔm. N mɑ himmɑ nɑ. N mɑ kɔnkɔm ndɑ hini kulu. N mɑ si nɑm bɔrɔ fɔ kulu mɑ dondɑ ni.
N mɑ ǹ hɔngɑndi mɑ ǹ mɑ bɔm yeti gɑndɑ meirekpɛ yom sɛ ndɑ hinikpɛ yom sɛ. Ǹ mɑ n sendi gɑnɑ. Ǹ mo goono sɔlɑntɛ gbei hinno kulu tɛyom sɛ.
Ǹ mɑ si bɔrɔ ciine. Ǹ mɑ ci bɔrɔ bɑɑnɔ yom. Ǹ mɑ ci bɔrɔ bɑɑnɔ yom kɑ bɔrɔhinnotɛrɛ kulu cɛbɛ beerem sɛ.
Yɑ no i yom mo, sɑɑ di i gɔrɔ sɑmu yom ndɑ hunguɛkpɛ yom. I ci zɑmbɑntɛ yom. I ci bineibɑɑi ndɑ hɛ bɑɑyom dimi kulu tɑm yom. I gɔrɔ cɛmbɛrɛ cɛmbɛrɛ kunɑ ndɑ molɑgɑ. I ci mo bine hunguɛkpɛ yom kɑ hungu cɛrɛ ndɑ cɛrɛ.
Ammɑ sɑɑ kɑ Ikpɛ i Fɑɑbɑkɔ, ɑ̀ bɔrɔhinnotɛrɛ ndɑ ɑ̀ bɑɑkɑsine kɑ ɑ̀ gundɑ iburɑdɑm kulu sɛ kɑɑtɛrɛ, ɑ̀ nɑ i fɑɑbɑ.
À nɑ i fɑɑbɑ, ɑ̀ mɑnɑ ci cɛyom susu gbei kɑ i tɛ sɑbu sɛ bo. Suuji kɑ ɑ̀ gundɑ i sɛ bɔm no ɑ̀ nɑ i fɑɑbɑ. À nɑ ɑ̀ tɛ nɑ hɛiyom teji kɑ ɑ̀ gɑ kɑ i nyume dɔ ndɑ Biyɑ Hɑlɑɑlɑ kɑ ɑ̀ go kɑ i tejɑndi dɔ.
Ikpɛ nɑ Biyɑ Hɑlɑɑlɑ zumɑndi i bɔm ndɑ bɑyom i Fɑɑbɑkɔ Yesu Mɛsiyɑ dɔ.
Ikpɛ nɑ i fɑɑbɑ zɑmɑ i mɑ ci tubuize yom hundi kɑ ɑ̀ si beeni bɛɛjɛ bɔm zɑ kɑ ɑ̀ nɑ i cɛɑndi susu ɑ̀ gomini gɑɑ.
Sendi ngɑ di yɑ nɑɑnekpɛ no. A go bɑɑ n mɑ tɑkɑkɑ hɛ nge yom di gɑɑ hɑli beerem kɑ ǹ nɑɑne Ikpɛ gɑɑ ǹ mɑ moo dɑm gbei hinno yom gɑɑ. Hɛ nge yom di boori. Ǹ gundɑ hɑnfɑni iburɑdɑm yom sɛ.
Ammɑ n mɑ fee ndɑ sɑmutɛrɛ hãyom, ndɑ cɛɛ kɑ cɛɛ yom ndɑ zoji ndɑ kɑkɔ kɑ simbɑ ndɑ Moisi fɔndɑ zɑmɑ ǹ sindɑ nɑfɑ. Kɔnu yom mɑ nɑ.
Bɔrɔ kɑ ɑ̀ gɑ feefee dɑm mɑrgɑ kunɑ n mɑ ɑkpɛ moorɑndi n gɑɑ sɑɑ kɑ n nɑ ɑ̀ kɑɑbɑɑru ce fɔ fɔ hɑli ce hinkɑ de ɑ̀ hungu.
N mɑ bei kɑ iburɑdɑm yɑ di dimi, bɔrɔ siirɑntɛ no. Dulum no ɑ̀ go tɛ ko kɑ ngɑ bɔm ciiti kɑ zeeri.
Sɑɑ kɑ ɑ gɑ Alitemɑ wɑlɑ Ticiku dɔntɔm n dɔ, n mɑ wetere kɑ kɑɑ ɑ dɔ Nikɑpoli kpɑɑrɑ. Kpɑɑrɑ di no yɑ nɑ guuri zɑɑ yɑ yeeni tɛ.
N mɑ lɑɑkɑli tɛ Zenɑ kɑ ɑ̀ ci ciitikɔ sɛ ndɑ Apolo sɛ kɑ ǹ kɑmbɑzɑ ǹ diro di kunɑ, hɛ fɔ mɑ si du kɑ ǹ gɑziɑ sɛ.
Nɑm i ŋmɔne jɑmɑ mɑ dendeni kɑ moo dɑm gbei hinno yom gɑɑ gudumuɑ sɛ domi ǹ gɔrɛ mɑ si ci kɔnu.
Bɔrɔ kulu kɑ ɑ̀ goono ɑ bɑndɑ go kɑ n fɔɔ. Beerem kɑ ǹ gɑ bɑɑ i yom nɑɑne kunɑ, n mɑ ǹ fɔɔ. Gomini mo gɔrɔ wom kulu bɑndɑ. Ami.
Hɛɛ Pɔlu, hɛɛ yɑ kɑsuize no Mɛsiyɑ Yesu sɛ. Hɛɛ ndɑ i nyɑize Timote go kɑ n fɔɔ Filimɔ, ni i binebɑɑkɔ, i bɔrɔ hinkɑntɛ gbei kunɑ.
I go Afiɑ i binebɑɑkɔ fɔɔ mo ndɑ Alicipu, i bɔrɔ hinkɑntɛ tɑngɑmi kunɑ ndɑ Mɛsiyɑ mɑrgɑ kɑ ɑ̀ go meigu n hundi kunɑ.
Gomini ndɑ lɑɑkɑli kɑne kɑ ǹ hunu i Bɑɑbɑ Ikpɛ ndɑ Kpe Yesu Mɛsiyɑ dɔ, ǹ mo goono wom bɑndɑ.
A go kɑ Ikpɛ sɑɑbu n sɛ sɑɑ kulu kɑ ɑ go kɑ ɑduwɑ tɛ n sɛ.
A mɑɑ n bɑɑru kɑ simbɑ n nɑɑne kɑ n gundɑ Kpe Yesu kunɑ ndɑ n bɑɑkɑsine mo kɑ n go cɛbɛ hɑlɑɑlɑntɛ yom kulu sɛ.
A go kɑ Ikpɛ ŋmɑɑrɛ n huroyom nɑɑne kunɑ ndɑ i yom, ɑ̀ mɑ tɔntɔnu hɑli n mɑ fɑhɑm sã sã ndɑ ihinno kulu kɑ ɑ̀ goono n kunɑ Yesu Mɛsiyɑ sɑbu sɛ.
A nyɑize, i gundɑ binekɑɑne bɑmbɑtɑ ndɑ yɑmɑrɑndiyom mo n bɑɑkɑsine sɑbu sɛ zɑ kɑ n nɑ hɑlɑɑlɑntɛ yom bine yom yeenɑndi.
À sɛ no, ɑ̀ gundɑ yɑrutɛrɛ kɑ sendi n sɛ Mɛsiyɑ kunɑ kɑ n dɑm hɛ kɑ ɑ̀ sɑbɑ.
Ndɑ ɑ̀ kulu, ɑ̀ bisɑ yɑ n ŋmɑɑrɛ bɑɑkɑsine sɑbu sɛ zɑ kɑ hɛɛ Pɔlu ɑ goono hɑizeenɔ, mɑɑsɑ mo kɑsuize Yesu Mɛsiyɑ sɑbu sɛ.
A gɑ kɑ n ŋmɑɑrɛ Onezim sɛ kɑ ɑ̀ tɛ ɑ ize Mɛsiyɑ kunɑ sɑɑ kɑ ɑ goono kɑsu kunɑ.
Dom ɑ̀ sindɑ nɑfɑ n sɛ ɑmmɑ mɑɑsɑ ɑ̀ gundɑ nɑfɑ n sɛ ndɑ ɑ sɛ mo.
A go kɑ ɑ̀ dɔntɔm n dɔ mɑɑsɑ. N mɑ ɑ̀ tɑ, ngɑ kɑ ɑ̀ ci ɑ gɑɑ jɛrɛ fɔ.
Hɛɛ wɔ, ɑ bine go bɑɑ nɑ yɑ ɑ̀ jɛ ɑ dɔ. A go bɑɑ ɑ̀ mɑ tɑmtɛrɛ ɑ sɛ n gurubi zɑ kɑ ɑ goono kɑsu kunɑ Bɑɑru Hinno sɑbu sɛ.
Ammɑ ɑ si bɑɑ yɑ hɛ fɔ tɛ yɑ sɑwɑrɑ n gɑɑ. Hɛ hinno kɑ n go tɛ ɑ̀ mɑ si ci zɑngɑ tilɑsi gɑndɑ, ɑmmɑ ɑ̀ mɑ ci ndɑ wom binebɑɑ.
Hɑnibɑ ǹ nɑ ɑ̀ gɑnɑndi n dɔ bɑndɑ fɔ domi n mɑ ye kɑ du ɑ̀, beeniyom si sɑbu sɛ.
À mɑnɑ ci zɑngɑ tɑm kpɛɛnɛ no n mɑ du ɑ̀. À bisɑ tɑm zɑmɑ ngɑ yɑ ci nyɑize Mɛsiyɑ kunɑ. Ngɑ yɑ ci ɑ nyɑize binebɑɑkɔ ɑmmɑ hɑli yɑ mo n sɛ, n tɑm ndɑ n nyɑize mo Kpe kunɑ.
Ngɑ di sɛ, de n go kɑ ɑ dii zɑngɑ n bɔrɔ hinkɑntɛ, n mɑ ɑ̀ tɑ zɑngɑ hɛɛ bumbum no.
Ammɑ de ɑ̀ nɑ n zɑmbɑ hɛ fɔ kunɑ wɑlɑ hɛ kɑ n go kɑ ɑ̀ gɑihã goono ɑ̀ dɔ, n mɑ ɑ̀ dɛcɛ ɑ bɔm.
Hɛɛ Pɔlu, hɛɛ yɑ go wɔne hɑntum ndɑ ɑ bumbum kɑmbɛ, ɑ gɑ ɑ̀ bɑnɑ. A si n hɔngɑndi ni mo, ɑ go kɑ n gɑihã n bumbum hundi.
Oò, nyɑize, n mɑ ngɑ di tu ɑ sɛ Kpe kunɑ. N mɑ ɑ bine yeenɑndi Kpe kunɑ.
Nɑɑne kɑ ɑ gundɑ n gɑɑ sɑbu sɛ no ɑ go wɔne hɑntum n sɛ. A go bei mo kɑ n kɑɑ tɛ kɑ bisɑ hɛ kɑ ɑ go ŋmɑɑrɛ.
Mɑɑsɑ mo, n mɑ zumbuyom dɔ hinsɑ ɑ sɛ domi ɑ gundɑ bɛɛjɛ kɑ wom ŋmɔne ɑduwɑ yom gɑɑ Ikpɛ kɑɑ fɔndɔ feeri ɑ sɛ yɑ kɑɑ wom dɔ.
Epɑfɑru kɑ ɑ̀ goono kɑsu kunɑ Mɛsiyɑ Yesu sɑbu sɛ gɑ kɑ n fɔ.
Mɑɑku mɑ ndɑ Alisitɑku ndɑ Demɑ ndɑ Lukɑ, ɑ bɔrɔ hinkɑntɛ yom gbei kunɑ, ǹ kulu gɑ kɑ n fɔɔ.
I Kpe Yesu Mɛsiyɑ gomini mo gɔrɔ ndɑ wom biyɑ. Ami.
Zɑ dɑm dɑm Ikpɛ sendi i cɛɛ yom sɛ. À sendi ǹ sɛ ce boobo ndɑ fɔndɔ ŋmɑni ŋmɑni ɑndebi yom dɔ.
Ammɑ mɑɑsɑ kɔkɔrɔ bɑndɑ jiribi yom wɔ kunɑ, Ikpɛ sendi i sɛ ngɑ Ize dɔ. Ngɑ no Ikpɛ nɑ ɑ̀ dɑm hɛ kulu tubukɔ, wɔ kɑ ɑ̀ dɔ mo ɑ̀ no zɑmɑni yom kulu tɛ.
Ize di yɑ ci Ikpɛ deizɑ kɑɑri ndɑ Ikpɛ tɑkɑri cɑu cɑu. À go hɛ kulu jɛrɛ mo ngɑ sendi dɑbɑrikpɛ gɑɑ. Sɑɑ kɑ ɑ̀ nɑ i hinnɑndi i dulum yom gɑɑ ngɑ bumbum dɔ, ɑ̀ bɑndɑ ɑ̀ gɔrɔ bɛɛnɛ kunɑ Ikpɛ Bɛɛrɛkpɛ beeri kɑmbɛŋmɑɑ gɑɑ.
À bɛɛrɛ bisɑ Ikpɛ dɔntɔneize yom bɛɛrɛ zɑngɑ ɑ̀ nɑ mɑɑ tubu kɑ ɑ̀ bɛɛrɛ bisɑ ǹ mɑɑ yom.
Ikpɛ dɔntɔneize yom kunɑ, wɔ fɔ sɛ nɑ bɑ cɛ fɔ Ikpɛ nɑ wɔne cii? Ni, n cii ɑ ize. Hunkunɑ no ɑ nɑ n hɛi. Wɔ fɔ sɛ mo no ɑ̀ cii: Hɛɛ yɑ ci Bɑɑbɑ ɑ̀ sɛ. Ngɑ mɑ yɑ ci Ize ɑ sɛ.
À bɑndɑ sɑɑ kɑ ɑ̀ nɑ Ize sintine dɑm hɑndunyɑ ɑ̀ cii: Ikpɛ dɔntɔneize yom kulu mɑ ɑ̀ bɛɛrɑndi.
Kɑ simbɑ ndɑ Ikpɛ dɔntɔneize yom mo ɑ̀ cii: À go kɑ ngɑ dɔntɔneize yom tɛ biyɑ yom. À go kɑ ngɑ gbeiteeri yom mɑ tɛ nini bɛllɛ.
Ammɑ Ikpɛ cii ngɑ Ize bɔm: E Ikpɛ, n kpetɛrɛ kɑrigɑ ɑ̀ sindɑ beeniyom pɑi. N kpetɛrɛ goobu yɑ goobu cɛɑntɛ susu no.
N bɑɑ cɛyom susu. N bine hungu mo Ikpɛ fɔndɔ hunguyom. À sɛ no, Ikpɛ n ŋmɔne Ikpɛ nɑ n suubɑ kɑ bisɑ n bɔrɔ hinkɑntɛ yom. À nɑ jii tusu n bɔm ndɑ jii kɑ ɑ̀ kɑɑndɑ fɑihã beeri.
À cii mo: E Kpe, sintine gɑɑ n nɑ gɑndɑ sinji. Bɛɛnɛ yom mo n kɑmbɛ gbei no.
Ǹ kulu kɑɑ hɑlɑci ɑmmɑ ni wɔ, n bo goono beeniyom si. Bɛɛnɛ yom kulu kɑɑ zeeni zɑngɑ jiine yom cine.
Ǹ gɑ ǹ kunkuni zɑngɑ zɑrɑ cine. Ǹ gɑ ǹ bɛrɛ. Ammɑ ni wɔ, n bɑ goono. N si bɛrɛ. N jiiri yom sindɑ beeniyom.
Ammɑ Ikpɛ dɔntɔneize yom kunɑ, wɔ fɔ sɛ nɑ bɑ cɛ fɔ Ikpɛ nɑ wɔne cii? N mo gɔrɔ ɑ kɑmbɛŋmɑɑ gɑɑ hɑli yɑ n ŋmɔne ibɛrɛ yom tɛ n cee dɛcɛyom dɔ.
Ikpɛ dɔntɔneize yom kulu yɑ biyɑ yom no. Gbeiteeri yom mo no kɑ Ikpɛ gɑ kɑ ǹ sɑmbɑ ko gbei tɛ beerem sɛ kɑ ǹ bɑ fɑɑbɑ tubu. À nɑ ci cimi no bɑ?
À sɛ nɑ, ɑ̀ himɑ i mɑ lɑɑkɑli dɑm kɑ tɔntɔnu hɛ yom kɑ i mɑɑ gɑɑ. I mɑ lɑɑkɑli dɑm zɑmɑ i mɑ si du kɑ moorei.
Zɑ kɑ sendi kɑ Ikpɛ dɔntɔneize yom cii ǹ tɑbɑi, fɔndɑ dɑɑrumyom mɑ ndɑ zɑm kɑ gɑnɑ kulu du bɑnɑndiyom kɑ ɑ̀ sɑbɑ.
Yɑ di gɑɑ, mɛtɛ i tɛ kɑ kɔmɑ de i gɑ sɑɑle kɑɑ fɑɑbɑ beeri wɔ gɑɑ? Fɑɑbɑ wɔ Kpe sinti kɑ ɑ̀ bɑɑru cii. Beerem kɑ ǹ mɑɑ yom mo, ǹ nɑ ɑ̀ tɑbɑtɑndi i sɛ.
Ikpɛ mɑ sɛdɑ ndei ndɑ ɑlɑmu yom ndɑ mɑmɑci yom ndɑ dɑbɑri gbei ŋmɑni ŋmɑni yom. À mo sɛdɑ ndei mo ndɑ Biyɑ Hɑlɑɑlɑ noyom kɑ ɑ̀ go fɑrisi Ikpɛ binebɑɑ bɔm.
Hɑndunyɑ kɑ ɑ̀ go kɑɑ, hɑndunyɑ kɑ ɑ̀ bɔm i go kɑ ɑ̀ sendi tɛ, Ikpɛ mɑnɑ ɑ̀ dɑm ngɑ dɔntɔneize yom meire cire.
Ammɑ bɔrɔ fɔ nɑ sɛdɑ wɔne cii: Ifɔ yɑ ci iburɑdɑm kɑ n go hɔngɔ ndɑɑ̀ wɑlɑ ifɔ yɑ ci ɑdɑmize kɑ n mɑ lɑɑkɑli ndɑɑ̀?
N nɑ ɑ̀ zobu lɔkɑci bɑndɑ fɔ Ikpɛ dɔntɔneize yom gɑɑ icɛnɑ. N nɑ deizɑ ndɑ bɛɛrɛ dɑm ɑ̀ bɔm gɑɑ zɑngɑ fulɑ tukunsi. N nɑ ɑ̀ dɛcɛ n kɑmbɛ gbei yom bɔm.
N nɑ hɛ kulu dɑm ɑ̀ cee yom cire. Zɑ kɑ Ikpɛ nɑ hɛ kulu dɑm ɑ̀ cee cire, ɑ̀ mɑnɑ hɛ fɔ cindi kɑ ɑ̀ mɑnɑ ɑ̀ bɔm yeti gɑndɑ ɑ̀ sɛ. Ammɑ mɑɑsɑ i si di hɛ kulu goono ɑ̀ cee cire jinɑ.
Ammɑ i go di Yesu kɑ Ikpɛ nɑ deizɑ ndɑ bɛɛrɛ dɑm ɑ̀ bɔm gɑɑ ɑ̀ bu guruguze bɔm sɑbu sɛ. Ikpɛ nɑ Yesu zobu bɑndɑ fɔ ngɑ dɔntɔneize yom gɑɑ icɛnɑ zɑmɑ Ikpɛ gomini gɑɑ ɑ̀ mɑ bu tɑbɑɑ bɔrɔ kulu gurubi kunɑ.
Hɛ kulu goono ɑ̀ sɑbu sɛ. À dɔ nɑ mo hɛ kulu bɑrɑ. À sɛ nɑ ɑ̀ hegu ɑ̀ sɛ kɑ ɑ̀ go kpeindɑ ize boobo ngɑ deizɑ dɔ, Ikpɛ mɑ Yesu, ǹ fɑɑbɑ jinɑ bɔrɔ tɔɑndi guruguze dɔ.
Yɑ nɑ wɔ kɑ ɑ̀ gɑ hɑlɑɑlɑndi ndɑ beerem kɑ ɑ̀ nɑ ǹ hɑlɑɑlɑndi, ǹ kulu bɔrɔ fɔlɔnku dɔ nɑ ǹ hunu. À sɛ nɑ, hɑwi mɑnɑ ɑ̀ dii ɑ̀ mɑ ǹ cɛɛ ngɑ nyɑize yom.
À cii: A gɑ n mɑɑ fɛɛ ɑ nyɑizei sɛ. A gɑ n sifɑ kɑ betu mɑrgɑ gɑme.
À cii kpɛɛnɛ: A go nɑɑne ɑ̀ gɑɑ. À ye kɑ cii: Gunɑ, hɛɛ ndɑ ize yom kɑ Ikpɛ nɑ ɑ no neyɑ.
À sɛ no, zɑ kɑ ize yom gundɑ bɑ kuri ndɑ gɑɑbɑsi kunɑ, ngɑ bumbum mo meigu ndei nge yom di gɑɑ. À nɑ ɑ̀ tɛ zɑmɑ bu dɔ ɑ̀ mɑ Ibilisi kɑ ɑ̀ ci bu dɑbɑrikpɛ tɛ kɔnu.
Beerem mo kɑ bu hɑmbure sɛ ǹ nɑ ngei hundi wɑtɛ tɛ tɑmtɛrɛ kunɑ, ɑ̀ mɑ ǹ fɑnsɑ mo.
Siikɑ si ɑ̀ nɑ ci Ikpɛ dɔntɔneize yom sɛ no ɑ̀ go kɑɑndɑ gɑɑkɑsine ɑmmɑ Abulɛmɑ bɑndɑ sɛ no, ɑ̀ go kɑɑndɑ gɑɑkɑsine.
Ngɑ di sɛ no, ɑ̀ tilɑsi ɑ̀ mɑ gundɑ ngɑ nyɑize yom tɑkɑi hɛ kulu kunɑ, zɑmɑ ɑ̀ mɑ ci gɑrɑndikɔ beeri, suujikpɛ ndɑ nɑɑnekpɛ mo Ikpɛ gbei kunɑ. À mɑ ci sɑsɑbɑndiyom gɑrɑndi hɛ beerem dulum yom ŋmɔne sɛ mo.
Zɑ kɑ ngɑ bumbum guruguze ndɑ kɑ ǹ nɑ ɑ̀ sui, ɑ̀ hini kɑ beerem kɑ ǹ goono suiyom kunɑ gɑɑkɑsine.
Nyɑize hɑlɑɑlɑntɛ yom, Ikpɛ nɑ wom cɛɛ wom mɑ du bɑ bɛɛnɛ ŋmɔne cɛɛ yom kunɑ. À sɛ no, wɑ moo sinji Diyɑ ndɑ Gɑrɑndikɔ Beeri gɑɑ, kɑ ɑ̀ ci Mɛsiyɑ Yesu wɔ kɑ i go ci ɑ̀ sɛdɑ yom.
Ngɑ yɑ ci nɑɑnekpɛ Ikpɛ kɑ ɑ̀ nɑ ɑ̀ gɔrɛndi sɛ, zɑngɑ Moisi tɛ nɑɑnekpɛ jɑmɑ kulu kunɑ kɑ ɑ̀ ci Ikpɛ gɔrɛ dɔ.
Ikpɛ nɑ Yesu lɑsɑbu kɑ ɑ̀ tɔ deizɑ kɑ ɑ̀ bisɑ Moisi. À bisɑ Moisi zɑmɑ bɔrɔ kɑ ɑ̀ nɑ fuu cini gundɑ bɛɛrɛ kɑ bisɑ fuu bumbum.
Fuu kulu bɔrɔ fɔ yɑ nɑ ɑ̀ cini. Ammɑ hɛ kulu cinikɔ, ngɑ yɑ ci Ikpɛ.
Moisi bine tɛ nɑɑnekpɛ Ikpɛ jɑmɑ kulu kunɑ zɑngɑ Ikpɛ gbeiteeri. À tɛ sɛdɑ hɛ yom kulu kɑ ǹ kɑɑ cii sɛ.
Ammɑ Mɛsiyɑ yɑ ci Ize kɑ ɑ̀ goono Ikpɛ fuuɑ bɔm. I yom bine yɑ ci Ikpɛ fuuɑ, de i gɑ kɑ i nɑɑne ndɑ i bɛɛjɛ jɛ ndɑ gɑɑbi kɑlɑ beenɑntɛ.
À sɛ no, zɑngɑ Biyɑ Hɑlɑɑlɑ gɑ cii: Hunkunɑ de wom go mɑɑ ɑ̀ jinde,
wɑ si bɑ wom bine yom sendɑndi. Wɑ si ǹ sendɑndi zɑngɑ ǹ hungu Ikpɛ hɑnu kɑ ǹ nɑ ɑ sui gɑnji kunɑ.
Nungu kɑ wom cɛɛ yom nɑ ɑ sui kɑ ɑ bubure, ǹ di ɑ gbei yom hɑli jiiri weitɑɑci.
À sɛ no, ɑ bine tɔ zɑmɑni wɔne sɛ. Cɔfɔ ɑ cii, sɑɑ kulu ǹ bine yom go dɛrɛ. Ǹ mɑnɑ ɑ fɔndɔ yom bei mo.
Binetɔnɛ kunɑ bine ɑ̀ nɑ ze wɔne tɛ kɑ cii: Ǹ si huro ɑ hulonzom kunɑ.
Nyɑizei, wɑ lɑɑkɑli wom bɑ ɑfɔ mɑ si gundɑ bine lɑlɔ kɑ ɑ̀ si nɑɑne hɑli wom gɑ bɑndɑ bɛrɛ Ikpɛ Hundikpɛ sɛ.
Ammɑ wom mo cɛrɛ no himmɑ mɑ bɑ yom kulu kɑ ǹ cii ɑ̀ sɛ hunkunɑ. À mɑ si tɛ wom kunɑ bɔrɔ fɔ kulu mɑ nɑm dulum mɑ ngɑ fɑfɑgu kɑ ngɑ bine sendɑndi zɑngɑ tiinɑ.
I gundɑ bɑ Mɛsiyɑ kunɑ no, de i go kɑ i nɑɑne kɑ i gundɑ zɑ sintine jɛ kɑlɑ beenɑntɛ.
Ikpɛ Sendi hɑntumɑntɛ cii: Hunkunɑ de wom mɑɑ Ikpɛ jinde, wɑ si wom bine sendɑndi zɑngɑ ǹ tɛ hɑnu kɑ ǹ hungu Ikpɛ.
Mee yom yɑ mɑɑ ɑ̀ jinde kɑ ǹ hungu ɑ̀ sɛ? Ngei yɑ ci beerem kɑ ǹ hunu Moisi bɑndɑ Eziputu lɑɑbu di kunɑ. À nɑ ci cimi nɑ bɑ?
Mee yom sɛ no Ikpɛ bine tɔ hɑli jiiri weitɑɑci? Ngei yɑ ci beerem kɑ ǹ nɑ dulum tɛ kɑ ǹ bukɔei dɑɑru gɑnji kunɑ. À nɑ ci cimi nɑ bɑ?
Mee yom gɑɑ no Ikpɛ ze kɑ cii ǹ si hurɑ ɑ̀ hulɑnzom kunɑ? Ngei yɑ ci beerem kɑ ǹ mɑnɑ ɑ̀ sendi gɑnɑ.
I bine di mo kɑ ǹ mɑnɑ hini kɑ huro hulonzom kunɑ zɑmɑ ǹ mɑnɑ nɑɑne.
Ikpɛ ɑlikɑwɑli goono i sɛ hɑli hɔ̃ i mɑ du kɑ hurɑ ɑ̀ hulɑnzom kunɑ. À sɛ no i mɑ hɑmburu ɑ̀ mɑ si tɛ wom bɑ ɑfɔ mɑ lɑsɑbu wom gɑziɑ wɑlɑ wom kɑɑ kɔkɔrɔ.
Cimi no ǹ nɑ Bɑɑru Hinno wɔ wɑɑzu tɛ i sɛ zɑngɑ ǹ tɛ dɑm beerem sɛ. Ammɑ sendɑ kɑ ǹ mɑɑ mɑnɑ nɑfɑ fɔ kulu tɛ ǹ sɛ, zɑmɑ ǹ mɑnɑ nɑɑne gɑru ǹ gɑɑ, nge yom kɑ ǹ mɑɑ.
Ammɑ i yom kɑ i go nɑɑne, i go huro hulonzom di kunɑ zɑngɑ ɑ̀ cii: A bine yɑ tɔ. A nɑ ze wɔne tɛ kɑ cii beerem wɔ si huro hulonzom kunɑ. Ikpɛ nɑ ngɑ di cii nɑ bɑ kɑ ɑ̀ gbei kube zɑ sɑɑ kɑ ɑ̀ nɑ hɑndunyɑ sinji.
Nungu fɔ Ikpɛ Sendi hɑntumɑntɛ kunɑ ɑ̀ nɑ wɔne cii jiribi iyɑntɛ wɔ bɔm: Ikpɛ hulɑnzom ndɑ ngɑ gbei yom kulu jiribi iyɑntɛ hine.
À cii kpɛɛnɛ: Ǹ si hurɑ ɑ̀ hulonzom kunɑ.
Tɑ. Beerem kɑ ǹ sɛ ǹ jinɑ kɑ Bɑɑru Hinno wɑɑzu tɛ, ǹ mɑnɑ huro hulonzom kunɑ ǹ hungu kɑ gɑnɑ sɑbu sɛ. Bine, bɔrɔ fɔ yom kɑ ǹ cindi ǹ mɑ du kɑ hurɑ ɑ̀ kunɑ.
À sɛ nɑ, Ikpɛ mo nɑ hɑnu fɔ jisi kɑ ǹ cii ɑ̀ sɛ hunkunɑ. Lɔkɑci boobo bɑndɑ ɑ̀ sendi Dɑfidi dɔ kɑ cii: Hunkunɑ, de wom mɑɑ ɑ jinde, wɑ si wom bine yom sendɑndi.
De Yɑsuɑ nɑ ǹ no hulonzom, dom Ikpɛ si hɑnu fɔ kpɛɛnɛ sendi tɛ ngɑ di bɑndɑ.
À sɛ nɑ, hulonzom lɔkɑci cindi Ikpɛ jɑmɑ sɛ.
Bɔrɔ kɑ ɑ̀ huro Ikpɛ hulonzom kunɑ, ɑkpɛ hulonzom ndɑ ngɑ gbei yom zɑngɑ Ikpɛ hulonzom ndɑ ngɑ ŋmɔne yom.
Ngɑ di sɛ, i mɑ himmɑ tɛ kɑ huro ɑ̀ hulonzom kunɑ. Yɑ nɑ bɔrɔ fɔ kulu mɑ si kɑm zɑm kɑ gɑnɑ deedɑndi di bɔm.
Ikpɛ Sendi yɑ hundikoni no, dɑbɑrikpɛ mo no. À mee kɑɑni kɑ bisɑ tɑkubɑ. Zɑngɑ tɑkubɑ hini kɑ bɔrɔ gooru kɑ dumbu, Ikpɛ Sendi gooru kɑ tɔ bine dɔ ndɑ biyɑ dɔ ndɑ dɔbu yom dɔ ndɑ lonti yom dɔ. À go bɔrɔ lɑsɑbu yom ndɑ bine miilɑ yom gunɑ kɑ fɑyɑnkɑ.
Tɑkɑhɛ bɑ ɑfɔ si tugɑntɛ Ikpɛ jine, ɑmmɑ ɑ̀ gɑ kɑ ǹ kɑɑtɛrɛ. Tɛrɛkpɑrɛ nɑ ǹ kulu goono. À moo goono ǹ kulu gɑɑ, ngɑ kɑ ɑ̀ sɛ tilɑsi i mɑ i tɛgbei deede.
Yɑ di gɑɑ, i gundɑ Gɑrɑndikɔ Beeri kɑ ɑ̀ bɛɛrɛ bisɑ ǹ kulu kɑ ɑ̀ huro bɛɛnɛ kunɑ. Ngɑ yɑ ci Yesu, Ikpɛ Ize. Ngɑ di sɛ i mo i sɛdɑ jɛ ndɑ gɑɑbi.
I gundɑ Gɑrɑndikɔ Beeri kɑ ɑ̀ hini kɑ sisibi i sɛ ndɑ i hinɑbunutɛrɛ. Ǹ nɑ ɑ̀ sui mo hɛ kulu gɑɑ zɑngɑ i yom, ɑmmɑ ngɑ wɔ mɑnɑ dulum tɛ.
Ngɑ di sɛ i mɑ mɑɑni kpetɛrɛ kɑrigɑ dɔ, nungu kɑ gomini goono ndɑ yɑrutɛrɛ. I mɑ mɑɑni ɑ̀ dɔ zɑmɑ i mɑ du suuji ndɑ gomini kɑ ǹ mɑ i gɑɑ lɔkɑci kɑ ɑ̀ hegu.
Ikpɛ nɑ gɑrɑndikɔ beeri kulu suubɑ iburɑdɑm yom kunɑ. Iburɑdɑm yom sɛ mo no Ikpɛ go kɑ ɑ̀ dɑm ngɑ gbei kunɑ hɑli ɑ̀ mɑ sɑrɑɑ yom ndɑ gɑrɑndi hɛ yom cɛbɛ dulum yom sɑbu sɛ.
À hini kɑ suuru ndɑ beerem kɑ ǹ zɑm kɑ bei ndɑ beerem kɑ kɑ ǹ gɑ dɛrɛ zɑ kɑ ngɑ bumbum gundɑ londibunɔ kɑmbu kulu gɑɑ.
Hinɑbunutɛrɛ di sɑbu sɛ ɑ̀ himɑ ɑ̀ mɑ gɑrɑndi tɛ ngɑ bumbum dulum yom sɑbu sɛ zɑngɑ ɑ̀ mɑ tɛ jɑmɑ mo dulum yom sɑbu sɛ.
Bɔrɔ kulu si kɑ ɑ̀ mɑ bɛɛrɛ wɔ zɑɑ ngɑ bɔm sɛ ɑmmɑ Ikpɛ mɑ ɑ̀ cɛɛ zɑngɑ ɑ̀ nɑ Aɑrɔ mɑ cɛɛ.
Mɛsiyɑ bine mɑnɑ bɛɛrɛ tɛ ngɑ bɔm sɛ kɑ ngɑ mɑ tɛ gɑrɑndikɔ beeri. Ammɑ Ikpɛ cii ɑ̀ sɛ: Ni yɑ ɑ Ize no. Zɑ hunkunɑ hɛɛ yɑ ci Bɑɑbɑ n sɛ.
À cii mo Somu yom tirɑ kunɑ: Ni, n bɑ ci gɑrɑndikɔ, beeniyom si, zɑngɑ Mɛkizɑdɛkɑ gɑrɑndikɔtɛrɛ cine.
Yesu wɔ, sɑɑ kɑ ɑ̀ goono hɑndunyɑ bɔm ɑ̀ nɑ ɑduwɑ yom tɛ ndɑ ŋmɑɑrɛyom. À nɑ ɑduwɑ yom tɛ ndɑ jinde beeri ndɑ mundi Ikpɛ gɑɑ, ngɑ kɑ ɑ̀ hini kɑ ɑ̀ fɑɑbɑ bu kɑmbɛ. Ikpɛ bine tu ɑ̀ sɛ ɑ̀ gɑnɑyom sɑbu sɛ.
Bɑ kɑ hɑɑli dɔ ngɑ yɑ ci Ize, ndɑ ɑ̀ kulu ɑ̀ nɑ gɑnɑyom dendeni tɑɑbi yom kɑ ɑ̀ hɑm gɑɑ.
Sɑɑ kɑ Ikpɛ nɑ ɑ̀ tɔɑndi tɑɑbi kunɑ, ɑ̀ bɑndɑ Mɛsiyɑ tɛ beerem kulu kɑ ǹ go kɑ ɑ̀ gɑnɑ sɛ fɑɑbɑ kɑ ɑ̀ si beeni Kpe.
Ikpɛ fɛɛ kɑ gɑrɑndikɔ beeri no zɑngɑ Mɛkizɑdɛkɑ gɑrɑndikɔtɛrɛ cine.
I gundɑ ciiyom boobo ngei di bɔm kɑ ɑ̀ feeriji gɑɑbu zɑmɑ wom tɛ beerem kɑ ǹ tɑru kɑ mɑɑ.
Wom himɑ wom mɑ tɛ cɛbɛkɔ yom, zɑmɑ zɑ jɛyom wom go du cooɑndiyom. Ammɑ hɑli hɔ̃ wom go bɑɑ bɔrɔ fɔ mɑ wom cooɑndi kpɛɛnɛ Ikpɛ meecine kulu hɛ sintine yom bɔm. Wom ci beerem kɑ ǹ gɑ bɑɑ woo, ɑ̀ nɑ ci ŋmɑɑri sɛndɔ.
Bɔrɔ kulu bine kɑ woo no ɑ̀ go hɑm, izecire no. À sindɑ beire kɑ simbɑ ndɑ bɑɑru cɛɑntɛ susu.
Ammɑ ŋmɑɑri sɛndɔ beerem kɑ ǹ tɔ bɔrɔ, ǹ ŋmɔne no. Nge yom di tɛyom gɑɑ, ǹ nɑ nge lɑɑkɑli yom dɔnɑndi ihinno ndɑ ilɑlɔ beiyom kɑ kɑɑ cɛrɛ.
À sɛ nɑ i mɑ Mɛsiyɑ cɛbɛ sendi sintine yom nɑm ko kpei jinɑ hɛ kɑ ɑ̀ tɔ gɑɑ. I mɑ si ye kɑ sendi kɑɑji sinji kpɛɛnɛ, wɑtom i mɑ si gbei bukɔ ŋmɔne tuubiyom kpɛsɛ furu iteji ndɑ Ikpɛ gɑɑ nɑɑneyom.
I mɑ si ye kɑ kɑɑji sinji kpɛɛnɛ mɑ wɑtom cɛbɛ nyunu nyunu ŋmɔne bɔm ndɑ kɑmbɛ dɛcɛyom bɔm gbei sɛ ndɑ bukɔei tunɑndiyom bɔm ndɑ ciiti kɑ ɑ̀ si beeni bɔm.
I gɑ ngɑ di tɛ, de Ikpɛ tu.
Mɛtɛ ɑ̀ kɑɑ tɛ beerem kɑ ǹ bɑndɑ bɛrɛ sɛ? Ǹ du kɑɑri ce fɔ. Ǹ nɑ bɛɛnɛ gomini tɑbɑɑ. Ǹ du bɑ Biyɑ Hɑlɑɑlɑ dɔ.
Ǹ nɑ Ikpɛ Sendi hinno tɑbɑɑ. Ǹ di zɑmɑni kɑ ɑ̀ bɑ kɑɑ dɑbɑri yom mo.
Cɔfɔ de ǹ nɑ bɑndɑ bɛrɛ Ikpɛ gɑɑ, ǹ si hini kɑ ye kɑ bɛrɛ kpɛɛnɛ ǹ mɑ tuubi. Beerem nge yom di go kɑ Ikpɛ Ize kɑnji kpɛɛnɛ ko kɑ ɑ̀ hɑwɑndi tɛrɛkpɑrɛ.
Sɑɑ kɑ gɑndɑ nɑ hɑri kulu kɑ ɑ̀ go kɑm ɑ̀ bɔm hɑm ɑliwɑti kɑ kɑɑ ɑliwɑti, dumɑiize zei. À kɑɑndɑ nɑfɑ beerem sɛ kɑ ǹ go kɑ ɑ̀ fɑri. Gɑndɑ mo goono Ikpɛ bɑrikɑ kunɑ.
Ammɑ de ɑ̀ go kɑriji ndɑ kɑriji nyɑ yom zei, ǹ gɑ ɑ̀ furu. Lɑɑliyom bɑ tɔ ɑ̀ gɑɑ. Kɔkɔikɔkɔi nini no, ǹ kɑɑ dɑm ɑ̀ gɑɑ.
Ammɑ i binebɑɑkɔ yom, bɑ kɑ i go sendi zɑngɑ yɑ, i go wom tɑbɑtɑndi no. I bei kɑ wom goono fɔndɔ hinno bɔm kɑ ɑ̀ ci fɑɑbɑ ŋmɔne.
Ikpɛ cɛsusu no, kɑ ɑ̀ si dinigɑ gbei kɑ wom tɛ ndɑ bɑɑkɑsine gbei kɑ wom cɛbɛ ɑ̀ mɑɑ gɑɑ sɑɑ kɑ wom nɑ hɑlɑɑlɑntɛ yom gɑɑkɑsine. Wom go kɑ ǹ gɑɑ kpɛɛnɛ hɑli hɔ̃.
I gɑ bɑɑ mo wom bɔrɔ fɔ kulu mɑ himmɑ fɔlɔnku di cɛbɛ zɑmɑ wom nɑɑne mɑ gɔrɔ bɛɛjɛ tɔnɑntɛ kɑlɑ beenɑntɛ.
I si bɑɑ wom mɑ yofune. Wom mɑ beerem dendeni, beerem kɑ ǹ nɑɑne ndɑ ǹ suuru kuku gɑɑ ǹ go ɑlikɑwɑli yom tubu.
Ikpɛ nɑ ɑlikɑwɑli tɛ Abulɛmɑ sɛ. Zɑ kɑ ɑ̀ si hini kɑ ze ndɑ bɔrɔ fɔ kɑ ɑ̀ beeri kɑ bisɑ ngɑ, ɑ̀ ze ndɑ ngɑ bɔm.
A cii: Dɑhiri no, ɑ kɑɑ bɑrikɑ dɑm n gɑɑ. A kɑɑ nɑm n bɑndɑ mo mɑ bɑ.
Zɑngɑ yɑ, kɑ Abulɛmɑ bɑtu ndɑ suuru kuku ɑ̀ du hɛ kɑ Ikpɛ nɑ ɑ̀ ŋmɔne ɑlikɑwɑlɑ tɛ ɑ̀ sɛ di.
Iburɑdɑm yom cini ze ndɑ bɔrɔ kɑ ɑ̀ beeri kɑ bisɑ ngei. Ze wɔ bine tɑbɑtɑndiyom no kɑ ɑ̀ gɑ kɑkɔ kulu wi iburɑdɑm yom gɑme.
À sɛ nɑ Ikpɛ guuri dɑm ngɑ mɑ ngɑ ɑlikɑwɑli cɛbɛ tubukɔ yom sɛ tɛrɛkpɑrɛ kɑ ngɑ sɑwɑri si tunu. À sɛ no, ɑ̀ nɑ ɑlikɑwɑli tɛ ndɑ zeyom.
Hɛ hinkɑ goono kɑ ǹ sindɑ bɛrɛyom kɑ ǹ kunɑ Ikpɛ si hini kɑ tɑngɑri. Ngɑ di sɛ nɑ i yom kɑ i gundɑ tuguyom dɔ fɔ ɑ̀ kunɑ, hɛ hinkɑ di gɑ kɑ i yɑmɑrɑndi kɑlɑ kɑlɑ. I mɑ doyom dɔ kɑ Ikpɛ jini kɑ jisi i sɛ bɛɛjɛ dii ndɑ gɑɑbi.
Bɛɛjɛ wɔ i gundɑ nɑ zɑngɑ hundi sɛ jɛyom hɛ. Sinjɑntɛ nɑ. À gundɑ gɑɑbi mɑ. À nɑm i mɑ hurɑ nungu kɑ Ikpɛ goono, wɑtom lɑbude jine.
Nungu di no Yesu huro i sɛ jine kɑ fɔndɔ feeri i sɛ zɑmɑ ɑ̀ ci Gɑrɑndikɔ Beeri, beeniyom si zɑngɑ Mɛkizɑdɛkɑ gɑrɑndikɔtɛrɛ cine.
Mɛkizɑdɛkɑ wɔ, Sɑlim wɑngɑrɑ kpe nɑ. Ngɑ yɑ ci gɑrɑndikɔ Ikpɛ sɛ, Ikpɛ bɛɛrɛkpɛ kɑ ɑ̀ bɛɛrɛ bisɑ ǹ kulu. Sɑɑ kɑ Abulɛmɑ gɑ kɑɑ zɑ kpe yom wɑngu kɑ ɑ̀ ŋmɑɑ dɔ, Mɛkizɑdɛkɑ kpei kɑ ɑ̀ kube. À nɑ bɑrikɑ dɑm Abulɛmɑ gɑɑ.
Cɔfɔ Abulɛmɑ nɑ ɑ̀ no zɑkɑ hɛ kulu kɑ ɑ̀ du wɑngu di dɔ. Sintine jinɑ Mɛkizɑdɛkɑ mɑɑ feeriji yɑ ci cɛsusukpɛ. Sɑlim wɑngɑrɑ kpe no, lɑɑkɑli kɑnekpɛ noyɑ.
Mɛkizɑdɛkɑ sindɑ bɑɑbɑ. À sindɑ nyɑ. À sindɑ cɛɛ kɑ cɛɛ yom. À sindɑ hɑnu kɑ ɑ̀ sinti, ɑ̀ hundi sindɑ mee. À himɑ nɑ zɑngɑ Ikpɛ Ize. Mɛkizɑdɛkɑ wɔ gɔrɔ nɑ gɑrɑndikɔ gɔrɛ, beeniyom si.
Gunɑ, bɔrɔ kpɛ bɛɛrɛ wɔ kɑ ɑ̀ sɛ Abulɛmɑ kɑ ɑ̀ ci cɛɛ zeenu nɑ zɑkɑ kɑɑ hɛ yom bɔm kɑ ɑ̀ nɑ wɑngu ŋmɑɑ.
Lefi bɑndɑ yom kɑ ǹ gundɑ gɑrɑndikɔtɛrɛ du fɔndɔ kɑ zɑkɑ tɑ beerem gɑɑ Moisi fɔndɑ bɔm. Ǹ go kɑ ɑ̀ tɑ beerem dɔ kɑ ci ǹ nyɑize yom, bɑ kɑ Abulɛmɑ bɑndɑ yom no.
Ammɑ Mɛkizɑdɛkɑ kɑ ɑ̀ mɑnɑ ci Lefi bɑndɑ, ɑ̀ nɑ zɑkɑ tɑ Abulɛmɑ gɑɑ. À nɑ bɑrikɑ dɑm bɔrɔ di gɑɑ, bɔrɔ kɑ ɑ̀ sɛ Ikpɛ nɑ ɑlikɑwɑli yom tɛ.
Kɑkɔ si, bɔrɔ kɑ ɑ̀ ci icɛnɑ du bɑrikɑ bɔrɔ kɑ ɑ̀ beeri ndɑ, ɑ̀ dɔ.
Nee wɔ beerem kɑ ǹ bu go zɑkɑ yom tɑ iburɑdɑm yom gɑɑ. Ammɑ yɔngɔ bɔrɔ kɑ ɑ̀ gɑ zɑkɑ tɑ, Ikpɛ Sendɑ tɛ sɛdɑ kɑ ɑkpɛ go hunɑ.
Ǹ hini kɑ cii mo Lefi kɑ ɑ̀ nɑ zɑkɑ tɑ, ngɑ bumbum nɑ zɑkɑ no mo sɑɑ kɑ Abulɛmɑ nɑ ɑ̀ no.
Sɑɑ kɑ Mɛkizɑdɛkɑ nɑ Abulɛmɑ kube, ǹ mɑnɑ Lefi hɛi jinɑ. À goono ngɑ cɛɛ cɛntɛ cire.
Moisi fɔndɑ kɑ Ikpɛ nɑ jɑmɑ no, Lefi gɑrɑndikɔtɛrɛ bɔm no ɑ̀ goono. Ngɑ di sɛ, de tɔɑndiyom goono Lefi gɑrɑndikɔtɛrɛ kunɑ, ɑ̀ si himɑ ǹ mɑ gɑrɑndikɔ ŋmɑni fɔ dɑm zɑngɑ Mɛkizɑdɛkɑ cine kɑ ɑ̀ mɑnɑ ci Aɑrɔ cine.
Zɑ kɑ ǹ nɑ gɑrɑndikɔtɛrɛ bɛrɛ tilɑsi ǹ mɑ fɔndɑ mo bɛrɛ.
Kɑ simbɑ bɔrɔ di kɑ ɑ̀ gɑɑ ǹ go hɛ yom wɔ cii, dimi ŋmɑni fɔ bɔrɔ no. Dimi wɔ kunɑ bɑ bɔrɔ fɔ mɑnɑ hini kɑ mɑɑni gɑrɑndi bɑndɑ tɑndɑ dɔ kɑ gbei tɛ.
Bɔrɔ kulu go bei kɑ Yudɑ gɑɑ no i Kpe hunu. Yudɑ dimi wɔ bɔm Moisi mɑnɑ hɛ fɔ kulu cii kɑ simbɑ ndɑ gɑrɑndikɔtɛrɛ.
Hɛ kɑ i go bei cɑu cɑu kɑ tɔntɔnu neyɑ. Sɑɑ kɑ gɑrɑndikɔ ŋmɑni fɔ mɑ tunu, ɑ̀ himɑ Mɛkizɑdɛkɑ cine.
Ngɑ wɔ, Ikpɛ mɑnɑ ɑ̀ gɔrɛndi ndɑ zɑngɑ iburɑdɑm yom meire goono ndɑ. À nɑ ɑ̀ gɔrɛndi hundi kɑ ɑ̀ si hini kɑ beeni dɑbɑri bɔm.
Ikpɛ sɛdɑ ɑ̀ sɛ kɑ cii: Ni, n bo ci gɑrɑndikɔ, beeniyom si, zɑngɑ Mɛkizɑdɛkɑ gɑrɑndikɔtɛrɛ cine.
Zɑngɑ yɑ nɑ Ikpɛ nɑ dom fɔndɑ yeti kɑmbu ɑ̀ hinɑbunutɛrɛ ndɑ ɑ̀ zɑm kɑ tɛ sɑbu sɛ.
Fɔndɑ mɑnɑ kɑɑndɑ hɛ fɔlɔnku tɔyom dɔ. Ikpɛ kɑɑndɑ bɛɛjɛ hinno, bɛɛjɛ kɑ ɑ̀ go nɑm i go mɑɑni Ikpɛ gɑɑ.
Ikpɛ nɑ ɑ̀ tɛ mɑ ndɑ zeyom.
Lefi bɑndɑ yom mo mɑnɑ tɛ gɑrɑndikɔ yom zeyom bɔm. Ammɑ Yesu ci gɑrɑndikɔ Ikpɛ zeyom bɔm. Kpe cii ɑ̀ sɛ: Kpe ze, ɑ̀ bine si tunɑndi pɑi. Ni, n bɑ ci Gɑrɑndikɔ sɑɑ kulu, beeniyom si, zɑngɑ Mɛkizɑdɛkɑ gɑrɑndikɔtɛrɛ cine.
Zeyom di bɔm no Yesu ci zɑngɑ tɔlimɛ ɑlikɑwɑli teji sɛ, ɑlikɑwɑli kɑ ɑ̀ boori kɑ bisɑ izeenɑ.
Lefi dimi gɑrɑndikɔ yom di bine bɑ bututu, zɑmɑ bu nɑ ǹ gɑnji.
Ammɑ Yesu wɔ, zɑmɑ kɑ ɑ̀ bo goono beeniyom si sɛ, ɑ̀ gundɑ gɑrɑndikɔtɛrɛ kɑ ɑ̀ si ye bɔrɔ ŋmɑni fɔ dɔ.
Ngɑ di sɛ mo no, ɑ̀ hini kɑ beerem kɑ ǹ gɑ mɑɑni Ikpɛ gɑɑ ngɑ dɔ, ɑ̀ hini kɑ ǹ no fɑɑbɑ tɔnɑntɛ zɑ kɑ ɑ̀ gɑ hunɑ ko huro ǹ sɛ Ikpɛ dɔ.
À sɑbɑ ɑ̀ sɛ i mɑ du gɑrɑndikɔ beeri fɔ zɑngɑ ngɑ, hɑlɑɑlɑ, bɑɑnikom, ziibi si. Ikpɛ mɑnɑ ɑ̀ lɑsɑbu dulumkoni yom kunɑ kɑ kpeindɑ hɑli bɛɛnɛ sɑmɑu.
À mɑnɑ ci zɑngɑ gɑrɑndikɔ beeri ŋmɑni yom. À mɑnɑ tɔ ɑ̀ mɑ gɑrɑndi tɛ hɑnu kulu, sintine ngɑ bumbum dulum yom sɑbu sɛ, ɑ̀ bɑndɑ beerem ŋmɔne yom sɑbu sɛ. Yesu wɔ nɑ gɑrɑndi tɛ cefɔ pɑp kɑ ɑ̀ nɑ ngɑ bɔm tɛ gɑrɑndi hɛ.
Moisi fɔndɑ go gɑrɑndikɔ beeri yom dɑm, beerem kɑ ǹ si hini ngei bɔm. Ammɑ Ikpɛ zeyom bɔm Moisi fɔndɑ bɑndɑ, Ikpɛ nɑ ngɑ Ize kɑ ɑ̀ ci tɔɑntɛ beeniyom si dɑm Gɑrɑndikɔ.
Sendi kɑ i go cii wɔ kɑɑji neyɑ. I gundɑ Gɑrɑndikɔ Beeri wɔne dimi. À gɑ gɔrɔ Ikpɛ Bɛɛrɛkpɛ kɑrigɑ kɑmbɛŋmɑɑ gɑɑ bɛɛnɛ kunɑ.
Ngɑ yɑ go gɑrɑndikɔtɛrɛ gbei tɛ Nungu Hɑlɑɑlɑ kunɑ kɑ ɑ̀ ci kuuru bukɑ, cimi ŋmɔne. Bukɑ di Kpe bumbum yɑ nɑ ɑ̀ sinji, ɑ̀ mɑnɑ ci iburɑdɑm.
Ikpɛ nɑ gɑrɑndikɔ beeri kulu dɑm nɑ ɑ̀ mɑ sɑrɑɑ yom ndɑ gɑrɑndi hɛ yom cɛbɛ Ikpɛ sɛ. Ngɑ di sɛ ɑ̀ tilɑsi i gɑrɑndikɔ beeri mɑ mɑ gundɑ hɛ fɔ kɑ cɛbɛ.
Bɑ de ɑ̀ goono hɑndunyɑ ɑ̀ si tɛ gɑrɑndikɔ zɑ kɑ gɑrɑndikɔ yom goono kɑ ǹ cini sɑrɑɑ nɑ Ikpɛ sɛ Moisi fɔndɑ bɔm.
Gbei kɑ gɑrɑndikɔ nge yom di tɛ yɑ bɛɛnɛ hɛ yom himɑi yom ndɑ ǹ biyɑ yom no. Ngɑ yɑ ci zɑngɑ Ikpɛ nɑ Moisi cɛbɛ sɑɑ kɑ ɑ̀ go kuuru bukɑ tɛ. Ikpɛ cii ɑ̀ sɛ: N mɑ tɛ lɑɑkɑli kɑ deedɑndi wɔ gɑnɑ kɑ ɑ cɛbɛ n sɛ tɑndi kuku bɔm.
Ammɑ mɑɑsɑ Ikpɛ nɑ gbei fɔ dɛcɛ Yesu sɛ. Gbei di boori kɑ bisɑ ǹ ŋmɔne di zɑ kɑ ngɑ yɑ ci sɑsɑbɑndikɔ ɑlikɑwɑli sɛ kɑ ɑ̀ boori kɑ bisɑ izeenɔ. Alikɑwɑlɑ wɔ nɑ Ikpɛ tɛ ɑlikɑwɑli yom bɔm kɑ ɑ̀ boori kɑ bisɑ izeenɔ yom.
De sintine ɑlikɑwɑli sindɑ tɑɑli, dɑm ǹ si ceeci ǹ mɑ ɑ̀ bɛrɛ ndɑ hinkɑntɛ.
Ammɑ zɑ kɑ Ikpɛ di tɑɑli ǹ dɔ ɑ̀ cii: Hɛɛ Kpe, ɑ gɑ cii, Gunɑ, hɑnu yom go kɑɑ kɑ ǹ gɑɑ ɑ gɑ ɑlikɑwɑli teji tɛ ndɑ Isirɑilɑ jɑmɑ ndɑ Yudɑ dimi.
À nɑ ci zɑngɑ ɑlikɑwɑli kɑ ɑ hɔ ndɑ ǹ cɛɛ yom, hɑnu kɑ ɑ nɑ ǹ kɑmbɛ yom dii kɑ ǹ kɑɑ Eziputu lɑɑbu di. Ǹ mɑnɑ himmɑ tɛ ɑ ŋmɔne ɑlikɑwɑli di kunɑ. Hɛɛ mo, yɑ nɑ sɑɑle dɑm ǹ gɑɑ. Kpe cii yɑ di.
Alikɑwɑli wɔne, ɑ gɑ ɑ̀ tɛ Isirɑilɑ fuu sɛ hɑnu nge yom di bɑndɑ. A gɑ ɑ fɔndɔ yom dɑm ǹ lɑsɑbu yom kunɑ. A gɑ ǹ jeeri mo ǹ bine yom gɑɑ. Hɛɛ yɑ kɑɑ ci ǹ ŋmɔne Ikpɛ. Ngei mo kɑɑ ci ɑ jɑmɑ. Yɑ no Kpe cii.
Bɔrɔ si ko ɑ̀ gɑ ngɑ gɔrɔkɑsine wɑlɑ ngɑ dimi cɛbɛ kɑ cii: N mɑ Kpe bei. Ǹ si cii yɑ zɑmɑ ǹ kulu yɑ kɑɑ kɑ ɑ bei, zɑ ǹ kulu ŋmɔne icɛnɑ kɑlɑ kɑ kpei ǹ kulu ŋmɔne ibeeri.
A kɑɑ suuji cɛbɛ ǹ zɑm kɑ cɛsusu sɛ. A si hɔngɔ ǹ dulum yom ndɑ ǹ ilɑlɔ tɛyom pɑi.
Zɑ kɑ ɑ̀ cii ɑlikɑwɑli teji sendi, yɑ di gɑɑ sintine ŋmɔne no Ikpɛ yeti izeenu. Hɛ kɑ ɑ̀ ci dom ŋmɔne kɑ ɑ̀ go zeeni, ɑ̀ mɑɑni beeniyom.
Alikɑwɑli sintine wɔ gundɑ sendikpɑrɛ yom no kɑ simbɑ ndɑ Ikpɛ gbei yom. À gundɑ nungu hɑlɑɑlɑ mo, hɑndunyɑ ŋmɔne dimi.
Ǹ nɑ kuuru bukɑ tɛ. À gundɑ kpɛsɛndi fɔ kɑ ǹ cii ɑ̀ sɛ Nungu Hɑlɑɑlɑ. Bukɑ di kunɑ fitilɑ dɛcɛyom dɔ fɔ goono ndɑ tɑbulu fɔ ndɑ buuru jisɑntɛ.
Lɑbude hinkɑntɛ bɑndɑ gundɑ nungu fɔ kɑ ǹ cii ɑ̀ sɛ Nungu Hɑlɑɑlɑ yom ŋmɔne Hɑlɑɑlɑ.
À kunɑ wɑidi tɔnuyom dɔ kɑ ǹ tɛ ndɑ wurɑ goono ndɑ ɑlikɑwɑli ɑdɑkɑ fɔ kɑ ǹ nɑ wurɑ hɑri munu ɑ̀ gɑɑ. Adɑkɑ di kunɑ gundɑ wurɑ kusu fɔ kɑ ɑ̀ kunɑ gundɑ mɑɑnɛ, ŋmɑɑri fɔ kɑ ɑ̀ hunu zɑ bɛɛnɛ. À kunɑ Aɑrɔ goobu kɑ ɑ̀ boosu goono ndɑ tondi tɑbulu cɛnɑ cɛnɑ yom kɑ ǹ gɑɑ, ǹ nɑ ɑlikɑwɑli sendi yom hɑntum.
Adɑkɑ di bɔm bɛɛnɛ gundɑ himɑndi hinkɑ zɑngɑ Ikpɛ dɔntɔneize deizɑkpɛ yom kɑ ǹ go tɛ sɑsɑbɑndiyom dɔ sɛ bicire. À nɑ ci lɔkɑci wɔ no i gɑ ɑ̀ fɑsɑli.
To. Zɑ kɑ hɛ yom di goono sɔlɑntɛ, gɑrɑndikɔ yom go huro kuuru bukɑ kpɛsɛndi sintinɑ kunɑ sɑɑ kulu kɑ Ikpɛ gbei tɔnɑndi.
Ammɑ kpɛsɛndi hinkɑntɛ di mo kunɑ, gɑrɑndikɔ beeri ngɑ hinne yɑ hurɑ ɑ̀ kunɑ ce fɔ jiiri kunɑ. Ngɑ mo mɑnɑ hini kɑ hurɑ de ɑ̀ mɑnɑ kpeindɑ kuri kɑ nɑ Ikpɛ sɛ ngɑ bumbum tɑɑli yom sɑbu sɛ ndɑ jɑmɑ tɑɑli yom kɑ ǹ tɛ zɑm kɑ bei kunɑ.
Biyɑ Hɑlɑɑlɑ go cɛbɛ ngɑ di gɑɑ kɑ fɔndɔ kɑ ɑ̀ tɔ Nungu Hɑlɑɑlɑ yom ŋmɔne Hɑlɑɑlɑ dɔ mɑnɑ feeri jinɑ. À mɑnɑ feeri jinɑ zɑ kɑ sintine kuuru bukɑ gbei go hegu.
Kuuru bukɑ yɑ deedɑndi nɑ mɑɑsɑ jinɑ. Wɑtom ɑ̀ go cii noyom ndɑ gɑrɑndi hɛ yom kɑ ǹ gɑ nɑ Ikpɛ sɛ, ǹ si hini kɑ bɔrɔ kɑ ɑ̀ nɑ gbei yom wɔ tɛ bine kunɑ sendi tɔɑndi.
Kuuru bukɑ gbei goono ŋmɑɑ ndɑ hɑm ndɑ nyunu nyunu dimi kulu bɔm ndɑ sendikpɑrɛ yom kɑ simbɑ ndɑ gɑɑhɑm. Ǹ nɑ ǹ jisi kɑlɑ lɔkɑci kɑ Ikpɛ mɑ hɛ kulu hinsɑ.
Ammɑ sɑɑ kɑ Mɛsiyɑ kɑɑ, ɑ̀ ci Gɑrɑndikɔ Beeri hɛ hinno yom kɑ ǹ bɑ kɑɑ sɛ. À huro kuuru bukɑ kɑ ɑ̀ gundɑ bɛɛrɛ kɑ bisɑ sintine ŋmɔne. À kube kɑ bisɑɑ̀ mo. Kuuru bukɑ wɔ kɑ Mɛsiyɑ huro ɑ̀ kunɑ, iburɑdɑm kɑmbɛ yom mɑnɑ ɑ̀ tɛ. À mɑnɑ ci hɑndunyɑ wɔ ŋmɔne tɑkɑyom.
Zɑ kɑ ɑ̀ du i sɛ fɑnsɑyom kɑ ɑ̀ sindɑ beeniyom, ɑ̀ huro Nungu Hɑlɑɑlɑ yom ŋmɔne Hɑlɑɑlɑ kunɑ ce fɔ pɑp. À mɑnɑ huro ndɑ hɑncine kuri wɑlɑ ndɑ hɑuize kuri ɑmmɑ ɑ̀ huro ndɑ ɑ̀ bumbum kuri.
Hɑuyeji yom kuri ndɑ hɑncine yom kuri ndɑ hɑuize zɑnu boosu no ǹ go see beerem kɑ ǹ ziibi gɑɑ. À gɑɑ nɑ, ǹ go kɑ ǹ hɑlɑɑlɑndi kɑ kɑ ǹ gɑɑhɑm hinnɑndi.
De ngɑ di ci cimi, hɑli yɑ mɑ Mɛsiyɑ kuri go wom bine kunɑ sendi hinnɑndi gbei bukɔ yom gɑɑ wom mɑ du kɑ tɑmtɛrɛ Ikpɛ Hundikpɛ sɛ. Mɛsiyɑ nɑ ngɑ bɔm sɑrɑɑ Ikpɛ sɛ, tɑɑli fɔ kulu si. À nɑ ɑ̀ tɛ Biyɑ Hɑlɑɑlɑ kɑ ɑ̀ sindɑ beeniyom dɔ.
À sɛ no, Mɛsiyɑ tɛ sɑsɑbɑndikɔ ɑlikɑwɑli teji ŋmɔne hɑli beerem kɑ Ikpɛ nɑ ǹ cɛɛ mɑ du tubu kɑ ɑ̀ si beeni. À hini kɑ tɛ nɑ zɑmɑ Mɛsiyɑ bu gɑɑ ɑ̀ nɑ beerem fɑnsɑ, wɔ kɑ yom nɑ fɔndɑ dɑɑrum sɑɑ kɑ ǹ goono ɑlikɑwɑli sintine cire.
Nungu kɑ ǹ nɑ ɑlikɑwɑli tɛ tubu ŋmɔne, tilɑsi kɑlɑ bɔrɔ kɑ ɑ̀ nɑ ɑ̀ tɛ di mɑ bu jinɑ.
Tubu tirɑ mɑnɑ tɛ bɛɛrɛ kɑlɑ bu gɑɑ zɑmɑ ɑ̀ sindɑ gɑɑbi sɑɑ kɑ ɑ̀ tɛkɔ gɑ hunɑ.
À sɛ nɑ bɑ ɑlikɑwɑli sintine mo ǹ mɑnɑ ɑ̀ sinji kɑlɑ de ǹ nɑ ɑ̀ tɛ ndɑ kuri.
Sɑɑ kɑ Moisi nɑ fɔndɑ meire kulu cii jɑmɑ kulu jine, ɑ̀ nɑ hɑuize yom kuri ndɑ hɑncine kuri zɑɑ ndɑ hɑri ndɑ soofu ciire ndɑ tuurinyɑ cɛnɑ fɔ kɑ ǹ cii ɑ̀ sɛ hisope. À nɑ kuri wɔ seesee tirɑ di bumbum gɑɑ ndɑ jɑmɑ di kulu gɑɑ.
À cii: Wɔne yɑ ci kuri, ɑlikɑwɑli ŋmɔne kɑ Ikpɛ nɑ ɑ̀ fɔndɑ no wom sɛ.
Yɑ no ɑ̀ nɑ kuri di seesee kuuru bukɑ mo gɑɑ ndɑ Ikpɛ gbei jiine yom kulu gɑɑ.
Bɔrɔ hini kɑ cii kɑ ǹ go hɛ yom bɑyom hinnɑndi ndɑ kuri Moisi fɔndɑ bɔm. Bine, de kuri mɑnɑ dooru mo, yɑɑfɑ si.
Ngɑ di sɛ ɑ̀ tilɑsi bɛɛnɛ hɛ yom himɑi yom mɑ du hinnɑndiyom zɑngɑ yɑ di. Ammɑ bɛɛnɛ hɛ yom bumbum, kɑlɑ ǹ mɑ du ǹ hinnɑndiyom ndɑ gɑrɑndi yom kɑ ǹ bisɑ wɔne yom.
Mɛsiyɑ wɔ mɑnɑ hurɑ Nungu Hɑlɑɑlɑ kɑ iburɑdɑm tɛ ndɑ kɑmbɛ kɑ ɑ̀ ci cimi ŋmɔne deedɑndi. Bɛɛnɛ bumbum kunɑ nɑ ɑ̀ huro ko cɛ i sɛ mɑɑsɑ Ikpɛ jine.
Ammɑ ɑ̀ mɑnɑ huro mo hɑli ɑ̀ mɑ ngɑ bɔm sɑrɑɑ ce boobo zɑngɑ gɑrɑndikɔ beeri cini hurɑ Nungu Hɑlɑɑlɑ yom ŋmɔne Hɑlɑɑlɑ dɔ kɑ memunu ŋmɑni ŋmɑni kuri sɑrɑɑ jiiri kɑ kɑɑ jiiri.
De yɑ di no dom tilɑsi Mɛsiyɑ mɑ tɑɑbi ce boobo zɑ hɑndunyɑ sinjiyom. Ammɑ mɑɑsɑ zɑmɑni beeniyom mee gɑɑ ɑ̀ kɑɑtɛrɛ kɑ dulum kɑɑ ce fɔ ɑ̀ bɔm gɑrɑndiyom gɑɑ.
Bine, zɑngɑ ǹ jisi iburɑdɑm yom sɛ, ǹ mɑ bu ce fɔlɔnku, ɑ̀ bɑndɑ ciiti mɑ kɑɑ.
Yɑ nɑ Mɛsiyɑ mo nɑ ngɑ bɔm no ce fɔ ɑ̀ mɑ bɔrɔ boobo dulum yom jɛrɛ. À kɑɑ hunutɛrɛ ce hinkɑntɛ, ɑ̀ nɑ ci kɑ dulum kɑɑ ɑmmɑ kɑ beerem kɑ ǹ go kɑ ɑ̀ bɑtu fɑɑbɑ.
Moisi fɔndɑ gundɑ hɛ hinno yom biyɑ kɑ ǹ bɑ kɑɑ. À sindɑ ǹ tɑbɑiyom deidei. Gɑrɑndi nge yom di kɑ beerem go sɑrɑɑ cɛrɛ bɔm cɛrɛ bɔm jiiri kɑ kɑɑ jiiri, ǹ si hini kɑ ǹ tɔɑndi pɑi.
De ɑ̀ nɑ ci yɑ, dom ǹ cɛ ndɑ gɑrɑndi tɛyom. Beerem kɑ ǹ go kɑ Ikpɛ bɛɛrɑndi, zɑ kɑ ǹ nɑ ǹ hinnɑndi ce fɔ pɑp, dom ǹ si bo hɔngɔ ndɑ ngei dulum yom kpɛɛnɛ. À nɑ ci cimi no bɑ?
Ammɑ gɑrɑndi hɛ nge yom di kunɑ ǹ bo hɔngɔ dulum yom jiiri kɑ kɑɑ jiiri kulu.
Yɑ no hɑuyeji yom kuri ndɑ hɑncine kuri si hini kɑ dulum yom kɑɑ.
À sɛ no, kɑ Mɛsiyɑ kɑɑ hɑndunyɑ ɑ̀ cii: N si bɑɑ gɑrɑndi hɛ, n si bɑɑ sɑrɑɑ. Ammɑ n nɑ gɑɑhɑm sɔlu ɑ sɛ.
Zɑ sɑrɑɑ kukurɑntɛ, zɑ gɑrɑndi hɛ yom dulum ŋmɔne, ǹ bɑ ɑfɔ si kɑɑni n sɛ.
Bine, hɛɛ mo ɑ cii: E Ikpɛ, ɑ go kɑɑ kɑ n binebɑɑ tɛ zɑngɑ ǹ hɑntum ɑ bɔm n tirɑ kunkunɑntɛ kunɑ.
À jinɑ kɑ cii: N si bɑɑ gɑrɑndi hɛ. N si bɑɑ sɑrɑɑ. N si bɑɑ sɑrɑɑ kukurɑntɛ. N si bɑɑ gɑrɑndi hɛ dulum ŋmɔne. Ǹ bɑ ɑfɔ si kɑɑni n sɛ. Nge yom di kulu ǹ cini tɛ no ndɑ zɑngɑ Moisi fɔndɑ goono ndɑ.
À gɑɑ no ɑ̀ cii kpɛɛnɛ: E Ikpɛ, ɑ go kɑɑ kɑ n binebɑɑ tɛ. Ikpɛ bine nɑ sintine ŋmɔnɑ kɑɑ hɑli ɑ̀ mɑ ihinkɑntɑ gɔrɛndi.
Binebɑɑ ngɑ di tɛyom sɛ no Ikpɛ nɑ i hɑlɑɑlɑndi beeniyom si Yesu Mɛsiyɑ gɑɑhɑm sɑrɑɑyom ce fɔ pɑp gɑɑ.
Gɑrɑndikɔ kulu go cɛ ko gɑrɑndikɔtɛrɛ gbei tɛ hɑnu kulu. Gɑrɑndi hɛ fɔlɔnku yom no ǹ cini sɑrɑɑ, sɑrɑɑ fɔ yom kɑ ǹ si hini kɑ dulum kɑɑ pɑi.
Ammɑ Gɑrɑndikɔ wɔ kɑ ɑ̀ ci Mɛsiyɑ, ɑ̀ nɑ gɑrɑndi hɛ fɔlɔnku duumiɑntɛ tɛ ce fɔ pɑp dulum yom sɑbu sɛ. À bɑndɑ ɑ̀ gɔrɔ Ikpɛ kɑmbɛŋmɑɑ gɑɑ.
Zɑ sɑɑ di gɑɑ ɑ̀ go bɑtu kɑlɑ ngɑ ŋmɔne ibɛrɛ yom kulu mɑ tɛ ngɑ cee dɛcɛyom dɔ.
Sɑrɑɑ fɔlɔnku dɔ no ɑ̀ nɑ beerem tɔɑndi, tɔɑndiyom duumiɑntɛ, ngei kɑ Ikpɛ nɑ ǹ hɑlɑɑlɑndi.
Ngɑ di no, Biyɑ Hɑlɑɑlɑ mo go tɛ sɛdɑ i sɛ ngɑ di bɔm. Sintine ɑ̀ cii:
Wɔne yɑ ci ɑlikɑwɑli kɑ ɑ kɑɑ tɛ ǹ sɛ hɑnu nge yom di bɑndɑ. Kpe cii yɑ di. A gɑ ɑ fɔndɔ yom dɑm ǹ bine yom kunɑ. A gɑ ǹ jeeri mɑ ǹ lɑsɑbu yom gɑɑ.
À ye kɑ cii: A si kɑɑ hɔngɔ ǹ dulum yom wɑlɑ ǹ tɑɑli yom pɑi.
Bine, kɑ Ikpɛ nɑ dulum yom yɑɑfɑ tɛ, gɑrɑndi tɛyom dulum sɛ si kpɛɛnɛ.
Ngɑ di sɛ nyɑizei, i gundɑ yɑrutɛrɛ Yesu kuri dɔ i mɑ du kɑ huro Nungu Hɑlɑɑlɑ yom ŋmɔne Hɑlɑɑlɑ dɔ.
Yesu nɑ fɔndɔ teji wɔ feeri i sɛ, fɔndɔ kɑ ɑ̀ gundɑ hundi hɑli i mɑ hurɑ lɑbude gɑɑ, wɑtom ɑ̀ gɑɑhɑm noyɑ.
I gundɑ Gɑrɑndikɔ Beeri mo kɑ Ikpɛ jisi ɑ̀ mɑ ci ngɑ fuu ŋmɔne bɔm.
Ngɑ di sɛ, i mo mɑɑni Ikpɛ gɑɑ ndɑ bine fɔ nɑɑne tɔnɑntɛ kunɑ. I mo mɑɑni zɑ kɑ Ikpɛ nɑ kuri seesee i bine yom gɑɑ kɑ i bine kunɑ sendi hinnɑndi ilɑlɔ gɑɑ ndɑ gɑɑhɑm kɑ Ikpɛ nyume ndɑ hɑri hinnɑ.
I bɛɛjɛ kɑ i gɑ sɛdɑ ndɑ i mee, i mɑ kɑ ɑ̀ dii kɑ jɛ zɑmɑ Ikpɛ kɑ ɑ̀ nɑ ɑlikɑwɑli tɛ, nɑɑnekpɛ nɑ.
I mo lɑɑkɑli ndɑ cɛrɛ ko cɛrɛ zukum bɑɑkɑsine dɔ ndɑ gbei hinno yom dɔ.
I mɑ si Mɛsiyɑ jɑmɑ meiguyom mure zɑngɑ bɔrɔ fɔ yom dɔnɑ kɑ cini tɛ. Ammɑ i mɑ cɛrɛ no himmɑ, hɑli yɑ mo mɑɑsɑ kɑ wom gɑ di Kpe Hɑnu go mɑɑni mɑ.
De i bɑ dulum tɛ ndɑ i binebɑɑ, zɑ kɑ i du cimi beiyom, gɑrɑndi hɛ kulu si cindi dulum yom sɛ kpɛɛnɛ.
Ammɑ hɛ kɑ cindi i sɛ i mɑ bɑtu ndɑ hɑmburu, ciiti ndɑ nini dungɔ kɑ ɑ̀ bɑ gɑɑŋmɑɑ zojikɑri yom bɔm.
Bɔrɔ kɑ ɑ̀ nɑ Moisi fɔndɑ dɑɑrum, ɑ̀ mɑ bu sisibi si, bɔrɔ hinkɑ wɑlɑ bɔrɔ hinzɑ sɛdɑ bɔm.
Dee mɛtɛ nɑ ɑ̀ himɑ ǹ mɑ tɛ bɔrɔ kpɛ sɛ, bɔrɔ kɑ ɑ̀ gɑ kɑ Ikpɛ Ize fɛntɛ? Dee mɛtɛ no ɑ̀ himɑ ǹ mɑ tɛ bɔrɔ kɑ kuri ɑlikɑwɑli ŋmɔne kɑ ɑ̀ gɑɑ Ikpɛ nɑ ɑ̀ hinnɑndi gunɑ zɑngɑ kɔnu? Mɛtɛ no ǹ tɛ bɔrɔ mo kɑ ɑ̀ go Biyɑ kɑ ɑ̀ kɑɑndɑ gomini wɔ lɑlɑce?
Ammɑ i gɑ kɑ ɑ̀ bei, ngɑ kɑ ɑ̀ cii: Hɛɛ yɑ fɑɑsɑ. Hɛɛ yɑ kɑɑ bɑnɑ. À cii kpɛɛnɛ: Kpe gɑ ngɑ jɑmɑ ciiti.
Ikpɛ Hundikpɛ kɑmbɛ kunɑ kɑmyom, hɑmburu hɛ fɔ fɑ.
Wom mo hɔngɔ hɑnu sintine yom, hɑnu yom kɑ ǹ kunɑ wom du Ikpɛ kɑɑri. À bɑndɑ mo, wom suuru kɑ tɑngɑmi beeri fɔ tɛ guruguze yom bindi bindi.
Nee hɛrɛ no ǹ nɑ wom tɛ hɑwi gunɑyom hɛ woobi gɑɑ ndɑ kɑnkɑmi gɑɑ. Yɑ hɛrɛ mo wom goono beerem gɑme kɑ ǹ du tɑɑbɑndiyom zɑngɑ yɑ.
Wom nɑ binejijire tɛ ɑ sɛ ɑ seseri yom kunɑ. Ǹ nɑ wom hɑibɑrikɑ yom tɑ wom gɑɑ. Wom tu ndɑ ngɑ di ndɑ fɑihã zɑ kɑ wom go bei kɑ wom gundɑ hɑizici yom bɛɛnɛ kunɑ kɑ ǹ boori kɑ bisɑ wɔne yom. Ǹ sindɑ beeni yom mo.
Ngɑ di sɛ, wɑ si wom yɑrutɛrɛ furu, yɑrutɛrɛ kɑ ɑ̀ gundɑ bɑnɑndi beeri.
À himɑ wom mɑ hini suuru hɑli sɑɑ kɑ wom nɑ Ikpɛ binebɑɑ tɛ wom mɑ du Ikpɛ ɑlikɑwɑli tɔnɑndiyom.
Ikpɛ Sendi hɑntumɑntɛ cii: Hɑli cɛnɑ fɔ ngɑ kɑ ɑ̀ go kɑɑ, ɑ̀ mɑ kɑɑ. À si jɛ mɑ.
Bɔrɔ bine kɑ ɑ̀ ci cɛɑntɛ susu, ɑ̀ go hunɑ nɑɑne gɑɑ. Ammɑ de ɑ̀ ye bɑndɑ mɑ, ɑ bine si mɑɑ ɑ̀ kɑɑne.
Ammɑ i yom wɔ, i si bɔrɔ wɔne yom kunɑ, nge yom kɑ ǹ go ye bɑndɑ kɑ tɔ hɑlɑciyom dɔ. Beerem kɑ ǹ gundɑ nɑɑne kɑ ngei hundi yom fɑɑbɑ, ǹ kunɑ no i goono.
Nɑɑne bine yɑ ci hɛ kɑ bɔrɔ go bɛɛjɛ tɛ ndɑ, ɑ̀ tɑbɑtɑndiyom. Nɑɑne wɔ go hɛ yom kɑ moo si di dɑhirɑndi.
Dom cɛɛ yom nɑɑne dɔ nɑ ǹ du sɛdɑ hinno.
Nɑɑne gɑɑ no i go fɑhɑm Ikpɛ nɑ hɑndunyɑ tɑkɑ nɑ ndɑ ngɑ mee sendi. I gɑ fɑhɑm mo hɑndunyɑ wɔ kɑ i go di, ɑ̀ mɑnɑ tɛ ndɑ hɛ yom kɑ i hini kɑ di.
Nɑɑne gɑɑ no Abɛli nɑ gɑrɑndi tɛ Ikpɛ sɛ, gɑrɑndi kɑ ɑ̀ bisɑ Kɑinu ŋmɔne. Sɑrɑɑ di gɑɑ no Ikpɛ nɑ Abɛli cɛɑndi susu ngɑ jine zɑmɑ Ikpɛ nɑ ɑ̀ gɑrɑndi yom tɑ. Nɑɑne ngɑ di gɑɑ no, bɑ kɑ Abɛli bu ɑ̀ go sendi hɑli hɔ̃.
Nɑɑne gɑɑ no, Ikpɛ nɑ Henoku zɑɑ hɑli ɑ̀ mɑ si di bu sɛ. Beerem mɑnɑ di ɑ̀ kpɛɛnɛ zɑmɑ Ikpɛ nɑ ɑ̀ zɑɑ. Hɑli Ikpɛ gɑ ɑ̀ zɑɑ, Henoku gundɑ sɛdɑ kɑ ɑ̀ go cii ɑ̀ go kɑɑni Ikpɛ sɛ.
De bine nɑɑne si, bɔrɔ si hini kɑ kɑɑni Ikpɛ sɛ pɑi. Bɔrɔ kɑ ɑ̀ go mɑɑni Ikpɛ gɑɑ kɑlɑ ɑ̀ mɑ nɑɑne kɑ Ikpɛ goono. Ngɑ mo yɑ ci beerem kɑ ǹ gɑ kɑ ɑ̀ ceeci bɑnɑkɔ.
Nɑɑne gɑɑ no, Ikpɛ nɑ Nowe kɑɑbɑɑru ndɑ hɛ yom kɑ moo mɑnɑ di jinɑ. Ikpɛ hɑmbure sɑbu sɛ Nowe nɑ hɑrihi tɛ kɑ ngɑ fuu kulu dɑm ɑ̀ kunɑ ǹ mɑ kɔmɑ. Nɑɑne di gɑɑ nɑ, Nowe nɑ hɑndunyɑ ciiti kɑ zeeri. À ci cɛyom susu tubukɔ kɑ bɔrɔ kɑ ɑ̀ gɑ nɑɑne go du.
Nɑɑne gɑɑ no, sɑɑ kɑ Ikpɛ nɑ Abulɛmɑ cɛɛ ɑ̀ nɑ Ikpɛ sendi gɑnɑ. À kpei nungu fɔ dɔ kɑ Ikpɛ nɑ ɑ̀ no ɑ̀ mɑ tubu. Sɑɑ kɑ ɑ̀ hunu kɑ kpei, ɑ̀ mɑnɑ bei nungu kɑ ngɑ go kpei.
Nɑɑne gɑɑ no, Abulɛmɑ gɔrɔ zɑngɑ yɑ nungu di kunɑ, lɑɑbu wɔ kɑ Ikpɛ nɑ ɑ̀ ŋmɔne ɑlikɑwɑli tɛ ɑ̀ sɛ. Kuuru bukɔ yom kunɑ nɑ Abulɛmɑ gɔrɔ, ngɑ ndɑ Isɑɑkɑ ndɑ Yɑkɔfu. Nge yom yɑ nɑ ɑlikɑwɑli fɔlɔnku tubu Abulɛmɑ bɑndɑ.
Abulɛmɑ gɑ wɑngɑrɑ kɑ ɑ̀ du kpɛsɛ sinjiyom hinno bɑtu. Wɑngɑrɑ wɔ Ikpɛ bumbum yɑ ci ciisɑkpɛ ndɑ ɑ̀ cinikɔ.
Nɑɑne gɑɑ nɑ Sɑhɑrɑ bumbum du dɑbɑri kɑ tɛ gunde. Bɑ kɑ ɑ̀ zeeni, ɑ̀ ŋmɔne ɑliwɑti mɑ bisɑ, ɑ̀ hɛi. Sɑhɑrɑ lɑsɑbu Ikpɛ kɑ ɑ̀ nɑ ɑlikɑwɑli tɛ ngɑ sɛ, nɑɑnekpɛ nɑ.
À sɛ no bɔrɔ fɔlɔnku gɑɑ, bɔrɔ kɑ ɑ̀ zeeni kɑlɑ ɑ̀ si hini kɑ ize hɛi, ɑ̀ gɑɑ no bɑndɑ yom hunu. Bɑndɑ yom di hunu no zɑngɑ bɛɛnɛ hɑndɑriyɑize yom, zɑngɑ tɛku mee gɑɑ tɑɑsi kɑ ǹ si kɑbu.
Nɑɑne kunɑ no ǹ kulu bu. Ǹ mɑnɑ du hɛ yom kɑ Ikpɛ nɑ ɑ̀ ŋmɔne ɑlikɑwɑli tɛ ǹ sɛ ɑmmɑ ǹ nɑ ǹ hunne hɑli jinɑ. Ǹ nɑ ǹ kube. Ǹ cii ndɑ mee ngei yɑ yɑ yom no, ngei yɑ ceeyo yom no hɑndunyɑ bɔm.
Beerem kɑ ǹ go sendi zɑngɑ yɑ, ǹ go cɛbɛ tɛrɛkpɑrɛ kɑ lɑɑbu fɔ no ngei go ceeci.
De ǹ lɑsɑbu ndɑ lɑɑbu kɑ ɑ̀ kunɑ ǹ hunu, dɑm ǹ bɑ du fɔndɔ kɑ bɛrɛ kɑ ye nodi.
Ammɑ mɑɑsɑ ǹ go guuri lɑɑbu kɑ ɑ̀ boori kɑ bisɑ ngɑ di. Ngɑ yɑ ci bɛɛnɛ. À sɛ nɑ Ikpɛ mɑnɑ hɑwi tɛ ndei ǹ mɑ ngɑ cɛɛ ngei ŋmɔne Ikpɛ zɑmɑ ɑ̀ nɑ wɑngɑrɑ fɔ sɔlu ǹ sɛ.
Nɑɑne gɑɑ nɑ Abulɛmɑ nɑ Isɑɑkɑ sɑrɑɑ Ikpɛ sɛ sɑɑ kɑ Ikpɛ nɑ ɑ̀ bubure. Abulɛmɑ kɑ ɑ̀ sɛ Ikpɛ nɑ ɑlikɑwɑli yom tɛ, ɑ̀ nɑ ngɑ koo fɔlɔnku sɑrɑɑ zɑngɑ gɑrɑndi hɛ.
Ikpɛ cii Abulɛmɑ sɛ: Isɑɑkɑ gɑɑ no, n bɑndɑ kɑɑ hunu.
Abulɛmɑ lɑsɑbu kɑ Ikpɛ gundɑ dɑbɑri kɑ Isɑɑkɑ tunɑndi bukɔei gɑme. À sɛ nɑ deedɑndi ngɑ di gɑɑ Abulɛmɑ ye kɑ du ngɑ koo.
Nɑɑne gɑɑ nɑ, Isɑɑkɑ nɑ bɑrikɑ dɑm Yɑkɔfu ndɑ Esɑu gɑɑ kɑ simbɑ ndɑ hɛ yom kɑ ǹ go kɑɑ.
Nɑɑne gɑɑ nɑ, sɑɑ kɑ Yɑkɔfu bɑ bu, ɑ̀ nɑ bɑrikɑ dɑm Yosɛfu koo hɑibɔrɔ hinkɑ kulu gɑɑ. À nɑ goobu nɑɑni ko kɑ Ikpɛ bɛɛrɑndi.
Nɑɑne gɑɑ nɑ, sɑɑ kɑ Yosɛfu bɑ bu, ɑ̀ sendi Isirɑilɑ ize yom bɔm ǹ mɑ hunu Eziputu lɑɑbu. À nɑ ǹ nɑ mei kɑ simbɑ ndɑ ngɑ biri yom.
Nɑɑne gɑɑ nɑ, sɑɑ kɑ ǹ nɑ Moisi hɛi, ɑ̀ nyɑ ndɑ ɑ̀ bɑɑbɑ nɑ ɑ̀ tugu kɑlɑ hɑndu hinzɑ zɑmɑ ǹ di izecire booriyɑm. Ǹ mɑnɑ hɑmburu gɑndɑkpɛ fɔndɑ kɑ ɑ̀ no.
Nɑɑne gɑɑ nɑ, sɑɑ kɑ Moisi tɔ bɔrɔ, ɑ̀ hungu ǹ mɑ ngɑ cɛɛ Fɑrɑɔ koo hundiyo koo.
Moisi suubɑ ǹ mɑ ngɑ guruguzɑndi Ikpɛ jɑmɑ bɑndɑ kɑ bisɑ ngɑ mɑ dulum fɑrinmɑɑ bɑndɑ fɔ.
Moisi nɑ yɑnce gunɑ Mɛsiyɑ sɑbu sɛ zɑngɑ hɑibɑrikɑ kɑ ɑ̀ beeri kɑ bisɑ Eziputu lɑɑbu hɑibɑrikɑ. Ngɑ di tɛ no zɑmɑ Moisi moo goono Ikpɛ bɑnɑndi gɑɑ.
Nɑɑne gɑɑ no Moisi hunu Eziputu lɑɑbu. À mɑnɑ hɑmburu Eziputu gɑndɑkpɛ bine futu mo. Ammɑ ɑ̀ cɛ ndɑ gɑɑbi zɑmɑ ɑ̀ go di Bɔrɔ kɑ moo si di.
Nɑɑne gɑɑ no, Moisi nɑ Bɔmdɑɑrum jingɑru tɛ. À nɑ kuri seesee hɑli hɑlɑcikɔ kɑ ɑ̀ nɑ koo hɑibɔrɔ sintine yom hɑlɑci mɑ si kɑmbɛ dɛcɛ Isirɑilɑ ŋmɔne yom gɑɑ.
Nɑɑne gɑɑ no, ǹ nɑ Tɛku Ciire dem zɑngɑ nungu kɔgɔ. Ammɑ Eziputu ize yom kɑ ǹ bɑɑ ngei mɑ dem, tɛkuɑ nɑ ǹ ŋmɑɑ.
Nɑɑne gɑɑ nɑ, Yeriko wɑngɑrɑ yɛmbɛ yom kɑm sɑɑ kɑ Isirɑilɑ ize yom nɑ ɑ̀ hundi hɑli jiribi iye.
Nɑɑne gɑɑ no Lɑhɑbu weikuru fɔ mɑnɑ hɑlɑci ndɑ beerem kɑ ǹ hungu Ikpɛ, zɑmɑ ɑ̀ nɑ ceekpɛrɛtɑɑsi yom kube ndɑ bɑɑni.
Ifɔ yɑ cii kpɛɛnɛ? Lɔkɑci gɑziɑ kɑ yɑ Gideyɔ ndɑ Bɑrɑkɑ ndɑ Sɑmsɔ ndɑ Yɛfɛtɑ ndɑ Dɑfidi ndɑ Sɑmuɛli ndɑ ɑndebi yom bɑɑru cii.
Nɑɑne gɑɑ nɑ, ǹ nɑ gbei wɔne yom tɛ. Ǹ gɑɑŋmɑɑ kpetɛrɛ yom bɔm. Ǹ nɑ cɛyom susu gbei tɛ. Ǹ du hɛ yom kɑ Ikpɛ nɑ ǹ ɑlikɑwɑli tɛ ǹ sɛ. Ǹ nɑ muusu beeri yom mee yom dɑɑbu.
Ǹ nɑ nini dɑbɑri wi. Ǹ kɔmɑ tɑkubɑ meekɑɑnɔkpɛ kɑmbɛ. Bɑ kɑ hinɑbunu yom nɑ, ǹ du gɑɑbi. Ǹ gundɑ gɑɑbi wɑngu kunɑ. Ǹ nɑ yo wɑngɑri kuru yom gɑɑrɛ kɑlɑ ǹ zuuru.
Weibɔrɔ fɔ yom du ngei bukɔ yom kɑ ǹ tunu kpɛɛnɛ. Ammɑ ɑfɔ yom bu bɔnɛ futu kunɑ zɑmɑ ǹ mɑnɑ tu ǹ mɑ kɔmɑ bɔnɛ di kunɑ hɑli ǹ mɑ du tunɑndiyom kɑ ɑ̀ bisɑ wɔne.
Ǹ dondɑ ɑfɔ yom mo kpɛɛnɛ. Ǹ nɑ ǹ bulɑɑlɑ. Ǹ nɑ ɑfɔ yom hɔ ndɑ seseri yom kɑ dɑm kɑsu.
Ǹ nɑ cetu ndɑ tɑndi yom kɑ wi. Ǹ nɑ ɑfɔ yom dumbu ihinkɑ ndɑ gɑrize. Ǹ nɑ ǹ sui. Ǹ nɑ ǹ wi ndɑ tɑkubɑ. Ǹ kpei nee, ǹ ye nee ndɑ hɑncine ndɑ feeji kuru bɛntɛ. Ǹ go bɑnji kunɑ. Ǹ nɑ ǹ guruguzɑndi. Ǹ nɑ ǹ tɑɑbɑndi.
Ammɑ hɑndunyɑ mɑnɑ tɔ beerem di fɑ. Ǹ tɛ ceeyo yom gɑnji yom kunɑ ndɑ tondi kuku yom bɔm. Ǹ gɔrɔ gɔlɔ yom kunɑ ndɑ guusu yom kunɑ.
Beerem wɔ kulu, bɑ kɑ ǹ du sɛdɑ hinno nɑɑne dɔ, ǹ mɑnɑ du ɑlikɑwɑli tɔnɑndiyom.
Ikpɛ bine nɑ hɛ fɔ hinno jisi i sɛ hɑli ǹ mɑ si ci tɔɑntɛ yom, i si ǹ bɑndɑ.
Ngɑ di sɛ, zɑ kɑ sɛdɑ mɑrgɑ bɑkɑrɑ goono ko kɑ i hundi, i mɑ jɛrɔ timɔ kulu furu ndɑ dulum kɑ ɑ̀ go kɑ i kɑlikɑli fɑɑlɑ fɑɑlɑ. I mɑ zuure kɑ Ikpɛ nɑ ɑ̀ dɑm i jine tɛ ndɑ himmɑ.
I mɑ moo sinji Yesu gɑɑ, ngɑ kɑ ɑ̀ ci i nɑɑne ŋmɔne bɔm ndɑ ɑ̀ tɔnɑndikɔ. Binekɑɑne kɑ Ikpɛ jisi Yesu jine sɑbu sɛ ɑ̀ nɑ tɑɑbi hɑm bundu gɑɑrɑntɛ gɑɑ. À mɑnɑ gunɑ kɑ bu zɑngɑ yɑ di, hɑwi no. À gɔrɔ mo Ikpɛ kɑrigɑ kɑmbɛŋmɑɑ gɑɑ.
Wom mɑ lɑsɑbu ngɑ kɑ ɑ̀ suuru ndɑ dulumkoni yom gɑɑbɑ kɑ ǹ tɛ ɑ̀ sɛ, zɑmɑ wom bine yom mɑ si fɑrigɑ kɑ tɑm.
Wom mɑnɑ tɑngɑm hɑli kuri mɑ munu jinɑ kɑ guruje ndɑ dulum.
Wom dinigɑ himmɑ kɑ Ikpɛ nɑ wom no zɑngɑ ɑ̀ ize yom kɑ cii: A koo, n mɑ si dondɑ Kpe foorɑyom. N mɑ si zɑm himmɑ mo sɑɑ kɑ ɑ gɑ kɑ n kɔnkɔm.
Bɔrɔ kɑ Kpe go bɑɑ, ɑkpɛ nɑ ɑ̀ foorɑ. Ize yom kulu kɑ ɑ̀ tɑ, ngei no ɑ̀ sɔtɛ.
Wom mɑ suuru ndɑ Kpe foorɑyom. Ikpɛ go wom dii no zɑngɑ ngɑ ize yom. Bɑɑbɑ go kɑ ngɑ kɑɑ foorɑ. À nɑ ci cimi no bɑ?
Ammɑ de wom mɑnɑ du foorɑyom zɑngɑ koo kulu du, wom tɛ zinɑ ize yom noyɑ. Wom mɑnɑ ci Ikpɛ ize cimi cimi yom.
Zɑti i gundɑ bɑɑbɑ yom kɑ ǹ nɑ i hɛi, ǹ nɑ i foorɑ. I bine nɑ ǹ dɑm. Hɑli yɑ mo i Bɑɑbɑ kɑ ɑ̀ goono bɛɛnɛ, ngɑ kɑ ɑ̀ sɛ ɑ̀ himɑ i mɑ i bɔm yeti gɑndɑ kɑ hunɑ.
Bɑndɑ fɔ nɑ, i bɑɑbɑ yom nɑ i foorɑ zɑngɑ ɑ̀ sɑbɑ ǹ sɛ. Ammɑ Ikpɛ wɔ, ɑ̀ gɑ kɑ i foorɑ nɑ i hɑnfɑni sɛ zɑmɑ i mɑ du bɑ ɑ̀ hɑlɑɑlɑtɛrɛ kunɑ.
Cimi nɑ, foorɑyom kulu sintine, ɑ̀ himɑ nɑ zɑngɑ binesɛrɛ hɛ, ɑ̀ mɑnɑ ci binekɑɑne hɛ. Ammɑ kɔkɔrɔ bɑndɑ gɑɑ, foorɑyom ngɑ di kɑɑndɑ lɑɑkɑli kɑne bɑrikɑ kɑ ɑ̀ ci cɛyom susu beerem kɑ ǹ go dendeni ɑ̀ dɔ sɛ.
À sɛ no, wom kɑmbɛ yom kɑ ǹ fɑrigɑ ndɑ wom cɛnjɛ hinɑbunu yom, wom mɑ gɑɑbi dɑm ǹ gɑɑ.
Wom mo fɔndɔ cɛɑntɛ yom tɛ wom cee yom sɛ zɑmɑ cee kɑ ɑ̀ gɑ sumbɑru, ɑ̀ mɑ si du kɑ gbeeri ɑmmɑ ɑ̀ mɑ du bɑɑni.
Wom mo lɑɑkɑli kɑne hɑmine bɔrɔ kulu gɑme. Wɑ hɑlɑɑlɑtɛrɛ hɑmine mɑ wɔ kɑ de ɑ̀ si, bɔrɔ fɔ kulu si di Kpe.
Wom mo lɑɑkɑli bɔrɔ fɔ kulu mɑ si gɑziɑ Ikpɛ gomini gɑɑ. De ɑ̀ nɑ ci yɑ, kɑɑji hɔɔtɔ kɑɑ zei wom bine yom kunɑ kɑ wom kɑnkɑm. À gɑɑ no ɑ̀ kɑɑ bɔrɔ boobo ziibɑndi.
Wom mɑ lɑɑkɑli zinɑteeri mɑ si goono wom gɑme wɑlɑ bɔrɔ kɑ ɑ̀ si kɑ Ikpɛ gɑnɑ zɑngɑ Esɑu. Esɑu wɔ nɑ ngɑ dɑudutɛrɛ neerɑ ŋmɑɑri combu fɔ sɛ.
Wom bei kɑ ɑ̀ bɑndɑ Esɑu bɑɑ ngɑ mɑ du bɑrikɑ di. Ǹ mɑnɑ tu ɑ̀ sɛ, zɑmɑ ɑ̀ mɑnɑ hini kɑ hɛ kɑ ɑ̀ tɛ bɛrɛ, bɑ kɑ ɑ̀ nɑ tuubi ceeci ndɑ hɛni.
Wom mɑnɑ mɑɑni tondi kukuɑ gɑɑ kɑ bɔrɔ hini kɑ hɑmɑ, tondɑ kɑ ɑ̀ go dii. Wom mɑnɑ mɑɑni kube gɑɑ ndɑ kube bi ndɑ hɛo futu gɑɑ.
Wom mɑnɑ mɑɑni kuluu hɛni gɑɑ. Wom mɑnɑ mɑɑni jinde kɑ ɑ̀ sendi gɑɑ. Sɑɑ kɑ beerem mɑɑ rɑ, ǹ ŋmɑɑrɛ jinde di mɑ si sendi ngei sɛ kpɛɛnɛ.
Ǹ mɑnɑ hini kɑ meire wɔne jɛrɛ kɑ ɑ̀ cii: Bɑ de gɑnjihɑm yɑ lɑmbɑ tɑndi kuku di gɑɑ, ǹ mɑ ɑ̀ cetu ndɑ tondi wɑlɑ ǹ mɑ ɑ̀ biri.
Hɛ kɑ ɑ̀ tɛ di futu kɑlɑ ɑ̀ tɔ Moisi cii: A hɑmburu kɑlɑ ɑ go gɑsi.
Wom mɑnɑ kɑɑ tɑndi kuku di dɔ ɑmmɑ wom mɑɑni Sionɑ tondi kuku dɔ. Wom mɑɑni Ikpɛ Hundikpɛ wɑngɑrɑ mo kɑ ɑ̀ ci Yerusɑlɛm bɛɛnɛ ŋmɔne ndɑ Ikpɛ dɔntɔneize bɑkɑrɑ fɑihã bɑtu dɔ.
Wom mɑɑni Ize sintine mɑrgɑ gɑɑ, nge yom kɑ ǹ nɑ ǹ mɑɑ yom hɑntum bɛɛnɛ kunɑ. Wom mɑɑni Ikpɛ gɑɑ, Ikpɛ kɑ ɑ̀ ci hɛ kulu ciitikɔ. Wom mɑɑni bɔrɔ yom kɑ ǹ ci cɛɑntɛ susu yom, nge yom kɑ Ikpɛ nɑ ǹ tɔɑndi.
Wom mɑɑni Yesu gɑɑ, ngɑ kɑ ɑ̀ ci sɑsɑbɑndikɔ ɑlikɑwɑli teji ŋmɔne. Wom mɑɑni Yesu kuri seeseeyom dɔ mo, kuri seeseeyom kɑ ɑ̀ go sendi hɛ kɑ ɑ̀ boori kɑ bisɑ Abɛli sɑrɑɑ ŋmɔne.
Wom mo lɑɑkɑli fɑ. Wom mɑ si hungu kɑ mɑɑ Ikpɛ kɑ ɑ̀ gɑ sendi sɛ. Beerem kɑ ǹ hungu kɑ hɑngɑ dɑm ɑ̀ sɛ, Ikpɛ nɑ ǹ kɑɑbɑɑru. Ǹ mɑnɑ kɔmɑ. Hɑli yɑ mo i yom. I si hini kɑ kɔmɑ de i nɑ bɑndɑ bɛrɛ ɑ̀ sɛ, ngɑ kɑ ɑ̀ go sendi i sɛ zɑ bɛɛnɛ.
À jindɑ yɑ nɑ gɑndɑ zinji. Ammɑ mɑɑsɑ ngɑ yɑ nɑ ɑlikɑwɑli wɔ tɛ kɑ cii: Ce fɔ kpɛɛnɛ, ɑ kɑɑ zinjiyom tɛ, ɑ̀ mɑnɑ ci gɑndɑ hinne ɑmmɑ bɛɛnɛ mo.
Sendi gureyom wɔ mo kɑ ɑ̀ cii, ce fɔ kpɛɛnɛ, ɑ̀ go cɛbɛ kɑ tɑkɑhɛ kulu Ikpɛ gɑ ɑ̀ zinji ɑ̀ mɑ bisɑ. À gɑ ɑ̀ tɛ hɑli hɛ yom kɑ Ikpɛ si zinji mɑ du kɑ gɔrɔ.
À sɛ no, zɑ kɑ i du kpetɛrɛ kɑ ɑ̀ si zinji, i mo kɑ i sɑɑbuyom cɛbɛ. I mɑ ɑ̀ cɛbɛ ndɑ i gbei kɑ i go tɛ Ikpɛ sɛ hɑli ɑ̀ mɑ kɑɑni ɑ̀ sɛ. I mɑ ɑ̀ tɛ ndɑ gɑnɑyom hinno ndɑ hɑmburu.
I ŋmɔne Ikpɛ mɑ, nini no kɑ ɑ̀ gɑ ŋmɑɑ kɑ tusu.
Wom mo gundɑ nyɑizetɛrɛ bɑɑkɑsine.
Wom mɑ si dinigɑ yotɛrɛ tɑyom. Yɑ di tɛyom gɑɑ, bɔrɔ fɔ yom mɑnɑ bei ǹ nɑ Ikpɛ dɔntɔneize yom tɑ kɑ dɑm ngei hundi yom kunɑ.
Wom mɑ hɔngɔ kɑsuize yom zɑngɑ wom goono hɔɑntɛ ǹ bɑndɑ. Wɑ hɔngɔ mɑ beerem kɑ ǹ go kɑ ǹ guruguzɑndi, zɑngɑ wom goono gɑɑhɑm kunɑ.
Ǹ kulu mɑ bɛɛrɛ tɛ hije sɛ. Hije dɑɑri mɑ si bɑrɑ ziibikpɛ. Beerem kɑ ǹ go bɛnɛbɛnɛ tɛ ndɑ beerem kɑ ǹ go zinɑ, Ikpɛ gɑ ǹ ciiti.
Wom mɑ si wom bɔm no nooru bɑɑkɑsine sɛ. Wom bine mo yee ndɑ hɛ kɑ wom gundɑ. Ikpɛ bumbum cii: A si n nɑm pɑi. A si zuuru n gɑɑ pɑi.
Ngɑ di sɛ, i hini kɑ wɔne cii ndɑ yɑrutɛrɛ: Kpe yɑ ci ɑ gɑɑkɔ, ɑ si hɑmburu. Ifɔ nɑ iburɑdɑm hini kɑ tɛ ɑ sɛ?
Wom mo hɔngɔ wom jinɑ yom kɑ ǹ nɑ Ikpɛ Sendi fɛɛ wom sɛ. Wom mɑ hɔngɔ ǹ hɑndunyɑ gɔrɛ kɑ ǹ nɑɑne dimi dendeni.
Yesu yɑ ɑfɔlɔnku nɑ, bii ndɑ hunkunɑ. Yɑ mɑ no, ɑ̀ sindɑ beeniyom.
Wɑ si nɑm ǹ mɑ wom bine yom cendi nee hɛrɛ wɑlɑ yɑ hɛrɛ ndɑ cɛbɛ teji ŋmɑni ŋmɑni yom. À boori gomini mɑ bɔrɔ bine sinjɑndi, ɑ̀ mɑ si ci ŋmɑɑri kɑbiɑyom. Ŋmɑɑri kɑbiɑyom sɛ nɑ bɔrɔ fɔ yom nɑ ngei bɔm no, ɑmmɑ ɑ̀ mɑnɑ tɛ ǹ sɛ hɑnfɑni.
I gundɑ gɑrɑndi bɑndɑ tɑndɑ kɑ beerem kɑ ǹ go gbei tɛ kuuru bukɑ kunɑ, ǹ sindɑ fɔndɔ ǹ mɑ ŋmɑɑ.
Memunu yom kɑ ǹ kuri gɑrɑndikɔ beerɑ cini kpeindɑ Nungu Hɑlɑɑlɑ ŋmɔne hɑlɑɑlɑ dɔ dulum sɛ, dɛbɛrɛ bɑndɑ no ǹ cini memunu yom di tɔnu.
À sɛ no Yesu mo guruguze dɛbɛrɛ kɔrɔme bɑndɑ zɑmɑ ɑ̀ mɑ jɑmɑ hɑlɑɑlɑndi Ikpɛ sɛ ngɑ bumbum kuri dɔ.
Ngɑ di sɛ i mɑ hunu kɑ kpei ɑ̀ dɔ dɛbɛrɛ di bɑndɑ. I mɑ ɑ̀ hɑwi jɛrɛ.
Nee hɑndunyɑ wɔ kunɑ i sindɑ kpɑɑrɑ kɑ ɑ̀ si beeni, ɑmmɑ i go ceeci no wɔ kɑ ɑ̀ bɑ kɑɑ.
À sɛ no i mo kɑ Ikpɛ sifɑ zɑngɑ sɑrɑɑ Yesu dɔ. Ngɑ di yɑ ci i mee sendi yom kɑ ɑ̀ gɑɑ i go sɑɑbuyom tɛ ɑ̀ mɑɑ sɛ.
Ammɑ wom mɑ si dinigɑ ihinno tɛyom ndɑ wom cɛrɛ ndɑ cɛrɛ gɑɑkɑsine zɑmɑ sɑrɑɑ wɔ dimi yɑ kɑɑni Ikpɛ sɛ.
Wom mo wom jinɑ yom gɑnɑ. Wom mo bɔm yeti gɑndɑ ǹ sɛ zɑmɑ ǹ go lɑɑkɑli ndɑ wom hundi yom. Jinɑ yom wɔ kɑɑ kpeindɑ ngei tɛgbei yom kɑ ǹ deede Ikpɛ sɛ. Wɑ nɑm ǹ mɑ du kɑ ɑ̀ tɛ ndɑ binekɑɑne, ɑ̀ mɑ si ci ndɑ binesɛrɛ zɑmɑ ngɑ di si hɑnfɑni fɔ kulu tɛ wom sɛ.
Wom mɑ ɑduwɑ tɛ i sɛ. I gɑ bei siikɑ si i gundɑ bine kunɑ sendi hinno. I go bɑɑ i mɑ diro hinno tɛ hɛ kulu kunɑ.
Hɑli yɑ mɑ ɑ̀ gɑ wom ŋmɑɑrɛ ndɑ himmɑ wom mɑ ɑduwɑ tɛ i sɛ hɑli yɑ ye kɑ kɑɑ wom dɔ ndɑ wɑɑsi.
Ikpɛ Lɑɑkɑli Kɑnekpɛ nɑ i Kpe Yesu kɑ ɑ̀ ci feeji Kurukɔ Beeri tunɑndi bukɔei gɑme ɑlikɑwɑli kɑ ɑ̀ si beeni kuri dɔ.
Ikpɛ mɑ wom tɔɑndi hɛ hinno kulu sɛ wom mɑ ɑ̀ binebɑɑ tɛ. Hɛ kɑ ɑ̀ kɑɑni ɑ̀ sɛ ɑ̀ mɑ tɛ wom kunɑ Yesu Mɛsiyɑ gɑɑ. Deizɑ mɑ ci Yesu Mɛsiyɑ ŋmɔne jiiri dubu ndɑ dubu yom. Ami.
Nyɑizei, ɑ go wom ŋmɑɑrɛ, wom mɑ himmɑ noyom sendi wɔ zɑɑ, zɑmɑ yɑ nɑ hɑntum wom sɛ iboobo.
Wom mɑ bei kɑ ǹ nɑ i nyɑize Timote tɑm. De ɑ̀ go kɑɑ subɑsi, ɑ gɑ ɑ̀ gɑnɑ kɑ kɑɑ di wom.
Wom mɑ wom jinɑ yom kulu fɔɔ ndɑ hɑlɑɑlɑntɛ yom kulu. Itɑli lɑɑbu hɑlɑɑlɑntɛ yom kulu mo go wom fɔɔ.
Gomini mo gɔrɔ wom kulu bɑndɑ. Ami.
Hɛɛ nɑ Yɑkɔfu, Ikpɛ tɑm. Hɛɛ yɑ ci Kpe Yesu Mɛsiyɑ ŋmɔne mɑ. A gɑ tirɑ wɔ hɑntum wom dimi wei cindi hinkɑ sɛ, wom kɑ wom goono seeɑntɛ hɑndunyɑ kunɑ. A go wom fɔɔ.
A nyɑizei, sɑɑ kɑ tɑɑbi ŋmɑni ŋmɑni du wom, wom mɑ ɑ̀ lɑsɑbu binekɑɑne no kɑ ɑ̀ tɔ.
Wom mɑ bei kɑ wom nɑɑne bubureyom go kɑɑndɑ suuru.
Ammɑ wɑ nɑm suuru mɑ ngɑ gbei tɔnɑndi domi wom mɑ bɑrɑ tɔɑntɛ kɑ si zɑm hɛ fɔ kulu.
De wom kunɑ ɑfɔ zɑm hɑikusutɛrɛ, ɑ̀ mɑ ŋmɑɑrɛ Ikpɛ gɑɑ kɑ ɑ̀ gɑ bɔrɔ kulu nɑ ndɑ bɑyom. À si deeni mo. À gɑ ɑ̀ no ɑkpɛ sɛ.
Ammɑ ɑ̀ mɑ ŋmɑɑrɛ ndɑ nɑɑne, siikɑ mɑ si. Bɔrɔ kɑ ɑ̀ gɑ siikɑ, ɑ̀ himɑ nɑ zɑngɑ tɛku boosu yom kɑ hɛo go teeni ɑ̀ mɑ ɑ̀ fum nee hɛrɛ, ɑ̀ mɑ ɑ̀ fum yɑ hɛrɛ.
Bɔrɔ yɑ di dimi mɑ si tɑmmɑ ngɑ du hɛ fɔ Kpe dɔ.
À si du zɑmɑ binehinkɑkpɛ no kɑ ɑ̀ ci bɛrɛbɛrɛkpɛ ɑ̀ fɔndɔ yom kulu kunɑ.
Nyɑize tɑlikɑ mɑ fɑihã ndɑ ngɑ beeriyom.
Hɑibɑrikɑntɛ mo mɑ fɑihã ndɑ ngɑ cɛnɑndiyom zɑmɑ ɑ̀ kɑɑ bisɑ nɑ zɑngɑ subu boosi.
Weenu go hunu ndɑ ngɑ hɛo dungɔ kɑ subu kɔgɑndi. À boosi mo kɑm. À boori tɑkɑri gɑ hɑlɑci. Yɑ no hɑibɑrikɑntɛ mo kɑɑ kɑm ɑ̀ murɑdu yom kunɑ.
Binekɑɑnekpɛ nɑ bɔrɔ kɑ ɑ̀ gɑ suuru tɑɑbi kunɑ, zɑmɑ sɑɑ kɑ ɑ̀ ci tɑbɑntɛ suiyom gɑɑ, ɑ̀ kɑɑ du tukunsi fulɑ kɑ ɑ̀ ci hundi ŋmɔne. Fulɑ di ɑlikɑwɑli no Ikpɛ tɛ ngɑ mɑ nɑ beerem sɛ kɑ ǹ gɑ bɑɑ ngɑ.
Sɑɑ kɑ bɔrɔ fɔ goono suiyom kunɑ, ɑ̀ mɑ si cii, Ikpɛ dɔ no suiyom hunu zɑmɑ ilɑlɔ si hini kɑ Ikpɛ sui. Ikpɛ bumbum mo si bɔrɔ sui.
Ammɑ bɔrɔ fɔ kulu goono suiyom kunɑ sɑɑ kɑ bɔrɔ bumbum bineibɑɑi nɑ ɑ̀ cendi kɑ ɑ̀ dɑm kuse.
À gɑɑ no, bineibɑɑi kɑ ɑ̀ tɛ gunde ɑ̀ go dulum hɛi. Dulum mo kɑ ɑ̀ tɔ, ɑ̀ go kɑɑndɑ bu.
A nyɑize binebɑɑkɔ yom, wɑ si wom bɔm dɛrɑndi.
Noyom hinno kulu ndɑ noyom tɔɑntɛ kulu gɑ hunu zɑ bɛɛnɛ Ikpɛ dɔ, ngɑ kɑ ɑ̀ ci kɑɑri yom Bɑɑbɑ. Ikpɛ dɔ bɛrɛyom si, bicire si bɛrɛ.
À nɑ i hɛi iteji ɑ̀ bumbum binebɑɑ bɔm ɑ̀ cimi Sendi gɑɑ domi i mɑ bɑrɑ zɑngɑ ɑ̀ tɑkɑhɛ yom ŋmɔne sintine.
Yɑ no ɑ nyɑize binebɑɑkɔ yom, kɑlɑ bɔrɔ kulu mɑ wɑɑsu kɑ hɑngɑ dɑm. À mɑ si wɑɑsu ndɑ sendi ciiyom. À mɑ si wɑɑsu mɑ ndɑ binetɔnɛ.
Bɔrɔ binetɔnɛ si Ikpɛ cɛyom susu gbei tɛ.
À sɛ no, wom mɑ ziibi kulu ndɑ cɛmbɛrɛ cɛmbɛrɛ kulu nɑm. Wom mɑ Sendi kɑ Ikpɛ dɑm wom bine yom kunɑ tɑ ndɑ bɑɑniyom. Sendi ngɑ di hini kɑ wom hundi yom fɑɑbɑ.
Ammɑ wom mɑ Sendi di dɑm tɛyom kunɑ. Wɑ si wom bɔm nɑ hɑngɑ dɑmyom hinne sɛ kɑ wom bɔm zɑmbɑ.
De bɔrɔ nɑ hɑngɑ dɑm Sendɑ sɛ ɑmmɑ ɑ̀ mɑnɑ ɑ̀ dɑm tɛyom kunɑ, ɑ̀ himɑ nɑ zɑngɑ bɔrɔ fɔ kɑ ɑ̀ go kɑ ngɑ moodumɑ tɑkɑri gunɑ diji kunɑ.
Sɑɑ kɑ ɑ̀ nɑ ngɑ bɔm gunɑ kɑ beeni, ɑ̀ bisɑ. Mɑɑsɑ mɑɑsɑ ɑ̀ dinigɑ zɑngɑ ngɑ moodumɑ bɑrɑ.
Ammɑ bɔrɔ kɑ ɑ̀ gɑ moo dɑm Ikpɛ fɔndɔ tɔɑntɛ gɑɑ, fɔndɑ kɑ ɑ̀ kɑɑndɑ bɔrɔcinitɛrɛ, ɑ̀ mɑ si ci bɔrɔ kɑ ɑ̀ go hɑngɑ dɑm kɑ dinigɑ. Kɑlɑ kɑ ɑ̀ go kɑ ɑ̀ dɑm tɛyom kunɑ. Akpɛ wɔ binekɑɑnekpɛ no ɑ̀ gbei yom kunɑ.
De wom gɑme kunɑ bɔrɔ fɔ tɑmmɑ ngɑ yɑ Ikpɛ gɑnɑkɔ no, ɑmmɑ ɑ̀ si hini ngɑ mee, ɑ̀ gɑ kɑ ngɑ bɔm zɑmbɑ. Bɔrɔ ngɑ di wɔ, ɑ̀ gɑnɑyom ci kɔnu.
Gɑnɑyom hinno kɑ ɑ̀ sindɑ ziibi i Bɑɑbɑ Ikpɛ jine yɑ ci bɔrɔ mɑ kɔyɔ yom ndɑ weibɔrɔ sokoni yom kunfɑ ǹ tɑɑbi kunɑ. À mɑ ngɑ bɔm jɛ mɑ hɑli ɑ̀ mɑ si hurɑ hɑndunyɑ ziibi kulu kunɑ.
A nyɑize yom, wɑ si nɑɑne kɑ wom gundɑ i Kpe Yesu Mɛsiyɑ deizɑkpɛ gɑɑ tɛ ndɑ bɑɑbɑɑ.
Zɑngɑ sendi, bɔrɔ fɔ hurɑ wom mɑrgɑ kunɑ ndɑ wurɑ kɔlɔbɛ yom ndɑ jiine hinnɑ. Alifukɑru fɔ mɑ hurɑ ndɑ zɑrɑzɑrɑ ziibɔ.
Cɔfɔ wom nɑ wom moo yom sinji jiine hinno dɑmkɔ gɑɑ kɑ cii ɑ̀ sɛ: Ni, n mɑ gɔrɔ nee gɔrɛ dɔ hinno wɔ bɔm. Wom cii ɑlifukɑru mo sɛ: Ni, n mɑ cɛ nodi wɑlɑ gɔrɔ ɑ cɛ dɛcɛyom dɔ wɔ bɔm.
Yɑ di gɑɑ, wom go bɑɑbɑɑ tɛ wom gɑme noyɑ hɑli wom bɑrɑ ciitikɔ yom kɑ ǹ gundɑ lɑsɑbu lɑlɔ yom. À nɑ ci cimi no bɑ?
A nyɑize binebɑɑkɔ yom, wɑ hɑngɑ dɑm. Beerem kɑ hɑndunyɑ go lɑsɑbu tɑlikɑ yom, ngei nɑ Ikpɛ dɑm ǹ mɑ ci hɑizicɑntɛ yom nɑɑne kunɑ kɑ Ikpɛ kpetɛrɛ tubu. Kpetɛrɛ wɔ ŋmɔne ɑlikɑwɑli nɑ, Ikpɛ tɛ beerem sɛ kɑ ǹ go bɑɑ rɑ. À nɑ ci cimi nɑ bɑ?
Ammɑ wom wɔ, wom nɑ ɑlifukɑru fɛntɛ. Hɑibɑrikɑntɛ yom yɑ go wom kɑnkɑm kɑ wom cendi kɑ dɑm ciitiyom dɔ jine.
Ngei mo yɑ gɑ Mɑɑ bɛɛɛrɛkpɛ wɔ kɑ ǹ gɑ wom cɛɛ ndɑ cɛnɑndi. À nɑ ci cimi nɑ bɑ?
De wom go kɑ Ikpɛ fɔndɑ tɔnɑndi ndɑ cimi zɑngɑ Ikpɛ Sendi hɑntumɑntɛ gɑ cii: n mɑ bɑɑ n gɔrɔkɑsine zɑngɑ n bɔm, wom go kɑ ihinno tɛ.
Ammɑ de wom go bɑɑbɑɑ tɛ wom gɑ dulum tɛ. À gɑɑ nɑ fɔndɑ gɑ wom zeeri zɑngɑ fɔndɑ dɑɑrumkɔ yom.
Bɔrɔ kulu kɑ ɑ̀ gɑ fɔndɑ kulu gɑnɑ ɑmmɑ ɑ̀ nɑ ɑfɔ hɑitɑ, ɑ̀ tɛ ǹ kulu hɑitɑkɔ.
Yɑ nɑ Ikpɛ cii: N mɑ si zinɑ. À cii mo: N mɑ si bɔrɔ wi. De bine n mɑnɑ zinɑ ɑmmɑ n nɑ bɔrɔ wi, n tɛ fɔndɑ dɑɑrumkɔ.
Wom mɑ sendi, wom mɑ tɛ mɑ zɑngɑ bɔrɔ kɑ ǹ bɑ kɑ ɑ̀ ciiti ndɑ fɔndɔ di kɑ ɑ̀ kɑɑndɑ bɔrɔcinitɛrɛ.
Ciiti sindɑ suuji bɔrɔ kɑ ɑ̀ mɑnɑ suuji cɛbɛ sɛ. Suuji gɑ gɑɑŋmɑɑ ciiti bɔm.
A nyɑizei, de bɔrɔ fɔ cii ngɑ gundɑ nɑɑne ɑmmɑ ɑ̀ si nɑɑne di cɛbɛ gbei yom gɑɑ, ifɔ nɑ ɑ̀ hinsɑ bɔrɔ di sɛ? Nɑɑne ngɑ di hini kɑ ɑ̀ fɑɑbɑ bɑ?
Zɑngɑ sendi, de nyɑize fɔ, weibɔrɔ wɑlɑ hɑibɔrɔ gɑ bumbum, ŋmɑɑri mo nɑ ɑ̀ gɑziɑ hɑnu kulu.
Cɔfɔ wom kunɑ ɑfɔ cii ɑ̀ sɛ: N mɑ kpei bɑɑni. N mɑ si mɑɑ yeeni. N mɑ kungu. Ammɑ wom mɑnɑ ɑ̀ no hɛ kɑ ɑ̀ himɑ ndɑ ɑ̀ gɑɑhɑm, ifɔ nɑ ɑ̀ go hinsɑ?
Yɑ nɑ nɑɑne bɑrɑ ngɑ hinne. De nɑɑne sindɑ gbei yom, bukɔ no.
Ammɑ bɔrɔ fɔ mɑ cii: Ni, n gundɑ nɑɑne, hɛɛ mo ɑ gundɑ gbei yom. N mɑ ɑ cɛbɛ n nɑɑne, gbei yom si. Hɛɛ mo ɑ gbei yom gɑɑ, ɑ gɑ n cɛbɛ ɑ nɑɑne.
N gɑ tu cimi Ikpɛ ngɑ fɔ no? To. À boori. Ammɑ bɑ hɔllɛ yom mo go tu cimi, ǹ bine go gɑsi.
E bɔrɔ yɑmɔ, n bɑɑ n mɑ bei kɑ nɑɑne kɑ ɑ̀ sindɑ gbei, kɔnu nɑ bɑ?
Ikpɛ nɑ i bɑɑbɑ Abulɛmɑ cɛɑndi susu gbei yom gɑɑ sɑɑ kɑ ɑ̀ nɑ ngɑ kɑɑ Isɑɑkɑ dɛcɛ bɑndɑ tɑndɑ bɔm. À nɑ ci cimi nɑ bɑ?
N di kɑ ɑ̀ nɑɑne go dirɑ nɑ ndɑ ɑ̀ gbei yom. À nɑɑne tɔ no ɑ̀ gbei yom gɑɑ.
À gɑɑ nɑ, Ikpɛ Sendi hɑntumɑntɛ tɔ kɑ ɑ̀ cii: Abulɛmɑ nɑɑne Ikpɛ. Ikpɛ mɑ nɑ ngɑ di lɑsɑbu ɑ̀ sɛ cɛɑndiyom susu. Ikpɛ nɑ Abulɛmɑ cɛɛ ngɑ kpɑɑsi.
Wom di kɑ gbei yom gɑɑ no Ikpɛ go bɔrɔ cɛɑndi susu, ɑ̀ mɑnɑ ci nɑɑne hinne gɑɑ.
Yɑ no Ikpɛ nɑ weikuru Lɑhɑbu cɛɑndi susu gbei yom gɑɑ sɑɑ kɑ ɑ̀ nɑ beerem kɑ ǹ sɑmbɑ tɑ kɑ ǹ kɑɑ tɛrɛ ndɑ fɔndɔ ŋmɑni fɔ. À nɑ ci cimi nɑ bɑ?
Zɑngɑ gɑɑhɑm kɑ ɑ̀ sindɑ hundi bukɔ no, yɑ no nɑɑne mo kɑ ɑ̀ sindɑ gbei yom bukɔ no.
A nyɑizei, wom kunɑ bɔrɔ boobo mɑ si tɛ cɛbɛkɔ yom zɑ kɑ wom go bei i yom kɑ i go cɛbɛ tɛ i kɑɑ du ciiti kɑ ɑ̀ jɑɑsɑ ǹ kulu.
I kulu go hɑitɑ hɛ boobo kunɑ. De bɔrɔ fɔ mɑnɑ hɑitɑ sendi gɑɑ, ɑkpɛ wɔ tɔɑntɛ nɑ. À gundɑ hini ngɑ gɑɑhɑm kulu bɔm.
Wɑ gunɑ, i go ɑlinzom yom dɑm bɑri yom mee domi ǹ mɑ i gɑnɑ. I go kɑ ǹ gɑɑhɑm yom kulu bɛrɛ bɛrɛ mɑ.
Wɑ gunɑ, bɑ hɑrihi yom kɑ ǹ beeri, hɛo futu yom go kɑ ǹ fum ɑmmɑ filɑfili cɛnɑ pititi yɑ gɑ kɑ ǹ dɑm fɔndɔ zɑngɑ hɑrihikpɛ gɑ bɑɑ.
Yɑ nɑ dɛɛnɛ bɑrɑ hɛ fɔ cɛnɑ. À bine go fɑɑre hɛ beeri yom gɑɑ. Gunɑ zɑngɑ nini cɛnɑ gɑ hini kɑ gɑnji beeri kulu tɔnu.
Dɛɛnɛ bɑrɑ nɑ zɑngɑ nini. Hɛ lɑlɔ nungu no. Dɛɛnɛ goono i gɑɑhɑm dɔbu yom kunɑ kɑ gɑɑhɑm kulu sɑrɑ zɑngɑ nini kɑ i bɑhune mee ndɑ mee kulu tɔnu. Ngɑ bumbum mɑ ciiti beenɑntɛ ŋmɔne nini gɑ kɑ ɑ̀ diiɑndi.
Ǹ cini gɑnjihɑm dimi kulu ndɑ ciro yom ndɑ nɑrɑntɛ yom ndɑ tɛku hɑm yom foorɑ. Iburɑdɑm yom mo yɑ nɑ ǹ foorɑ.
Ammɑ dɛɛnɛ wɔ bɔrɔ si kɑ ɑ̀ hini kɑ ɑ̀ foorɑ. Dɛɛnɛ yɑ hɛ lɑlɔ nɑ kɑ ɑ̀ tɔ ndɑ nɑji futu.
Ndɑ dɛɛnɛ no i go kɑ i Bɑɑbɑ Ikpɛ sɑɑbu. Ndɑ dɛɛnɛ mo no i go iburɑdɑm yom lɑɑli, beerem kɑ Ikpɛ tɑkɑ ngɑ himɑndi bɔm.
Yɑ nɑ, mee fɔlɔnku kunɑ sɑɑbuyom ndɑ lɑɑliyom go hunu. A nyɑizei, ɑ̀ mɑnɑ himɑ ɑ̀ mɑ goono yɑ di.
Fɔci fɔlɔnku gɑɑ hɑri hinno ndɑ hɑri hɔɔtɔ hunu bɑ?
A nyɑizei, jee nyɑ hini kɑ hɛi olibe bɑ? Lɛzɛ̃ nyɑ hini kɑ jee hɛi bɑ? Yɑ no fɔci hɑri kɑ ɑ̀ tɛ ciiri ciiri, ɑ̀ si hini kɑ tɛ hɑri kɑɑnɔ pɑi.
Wom kunɑ, mee nɑ hɑikusu? Mee no fɑhɑmkpɛ? À mɑ ngɑ gbei yom cɛbɛ gɔrɛ hinno gɑɑ bɑɑniyom kunɑ kɑ ɑ̀ hunu hɑikusutɛrɛ dɔ.
Ammɑ de wom gundɑ cɛnsɛ hɔɔtɔ ndɑ kɑkɔ wom bine yom kunɑ, wɑ si fɑɑre ko tɑngɑri cimi bɔm.
Hɑikusutɛrɛ ngɑ di mɑnɑ hunu zɑ bɛɛnɛ, gɑndɑ ŋmɔne nɑ, iburɑdɑm hɑɑli ŋmɔne no, Ibilisi ŋmɔne no.
Nungu kɑ cɛnsɛ ndɑ kɑkɔ bine goono, kɔsɔngu ndɑ gbei lɑlɔ dimi dimi kulu mo goono nodi.
Ammɑ hɑikusutɛrɛ kɑ ɑ̀ hunu bɛɛnɛ sintine jinɑ ihinno no, ɑ̀ bɑndɑ lɑɑkɑli kɑnekpɛ nɑ. Boorikpɛ ndɑ bɑɑniyomkpɛ nɑ. À tɔ ndɑ suuji ndɑ gbei hinno yom. À sindɑ bɑɑbɑɑ. À sindɑ munɑficitɛrɛ.
Beerem kɑ ǹ go lɑɑkɑli kɑne ceeci, lɑɑkɑli kɑne kunɑ no ǹ go cɛɑndiyom susu bɑrikɑ wi.
Zɑ mɑni no wɑngu yom go hunu? Zɑ mɑni zoji go hunu kɑ kɑɑ wom kunɑ? Wom bineibɑɑi dɔ no ǹ go hunu kɑ tɑngɑm wom dɔbu yom kunɑ. À nɑ ci cimi no bɑ?
Wom go hini ɑmmɑ wom sindɑ. Wom go bɔrɔ wi, wom go cɛnsɛ. Wom bine si hini kɑ du ɑ̀. Wom go zogu, wom go wɑngu, ɑmmɑ wom sindɑ domi wom si ŋmɑɑrɛ.
Wom go ŋmɑɑrɛ ɑmmɑ wom si du zɑmɑ wom gɑ hɑitɑ nɑ ŋmɑɑrɛ kunɑ zɑmɑ wom mɑ wom bineibɑɑi tɔnɑndi.
Wom ci zɑngɑ zinɑteeri yom zɑmɑ wom go kpɑɑsitɛrɛ tɛ ndɑ hɑndunyɑ. Ngɑ yɑ ci ibɛrɛtɛrɛ ndɑ Ikpɛ. Wom go kɑ ngɑ di bei bɑ? Ngɑ di sɛ, bɔrɔ kɑ ɑ̀ go bɑɑ ngɑ mɑ tɛ hɑndunyɑ kpɑɑsi, ɑ̀ go kɑ ngɑ bɔm tɛ Ikpɛ ŋmɔne ibɛrɛ.
Wom tɑmmɑ sendi kɔnu nɑ bɑ kɑ Ikpɛ Sendi hɑntumɑntɛ cii, Biyɑ Hɑlɑɑlɑ kɑ ɑ̀ goono i kunɑ ɑ̀ cini guuri ndɑ cɛnsɛ wom sɑbu sɛ?
Ammɑ Ikpɛ go gomini bɑmbɑtɑ no. À sɛ no, ɑ̀ go cii: Ikpɛ hungu bɔmbɛɛrɛkpɛ yom ɑmmɑ ɑ̀ go gomini no bɔrɔ bɑɑnɔ yom sɛ.
Ngɑ di sɛ, wɑ bɔm yeti gɑndɑ Ikpɛ sɛ. Wɑ hungu Ibilisi, ɑ̀ zuuru kɑ mooru wom.
Wɑ mɑɑni Ikpɛ, ngɑ mɑ ɑ̀ mɑɑni wom. Wɑ wom kɑmbɛ yom nyunu, dulumkoni yom. Wɑ wom bine yom hinnɑndi, wom binehinkɑkpɛ yom.
Wom bine yom mɑ sɑrɑ. Wɑ bɛrɛɛ tɛ. Wɑ hɛ. Wom hɑɑri mɑ ye bɛrɛɛ. Wom binekɑɑne mɑ ye binesɛrɛ.
Wɑ bɔm yeti gɑndɑ Kpe sɛ, ɑ̀ kɑɑ wom bɛɛrɑndi.
Nyɑizei, wɑ si cɛrɛ sendi yɑmu. Bɔrɔ kɑ ɑ̀ go kɑ ngɑ nyɑize fɔ sendi yɑmu wɑlɑ kɑ ɑ̀ ciiti, ɑ̀ go fɔndɑ sendi yɑmu. À go fɔndɑ ciiti mo. De bine n go fɔndɑ ciiti, n mɑnɑ ci fɔndɑ gɑnɑkɔ ɑmmɑ n tɛ ɑ̀ ciitikɔ.
Bɔrɔ fɔlɔnku yɑ ci fɔndɑ nokɔ. Ngɑ yɑ hini kɑ bɔrɔ fɑɑbɑ, ngɑ yɑ hini kɑ bɔrɔ hɑlɑci. Ammɑ ni, ni no mee kɑ n mɑ ciiti n gɔrɔkɑsine sɛ?
Mɑɑsɑnkulu ɑ kɑɑ wom gɑɑ, wom kɑ wom cini cii, hunkunɑ wɑlɑ subɑ i kpei kpɑɑrɑ wɔ, i jiiri fɔ tɛ nodi. I tenku, i du liibɑ.
Wom si bei hɛ kɑ ɑ̀ kɑɑ tɛ subɑ. Ifɔ yɑ ci wom hundi yom? Ǹ bɑrɑ no zɑngɑ dullu kɑ ɑ̀ gɑ hunu bɑndɑ fɔ, ɑ̀ bɑndɑ ɑ̀ mɑ dɛrɛ.
Dom wɑ cii, de Ikpɛ bɑɑ, i hunɑ kɑ wɔne tɛ wɑlɑ wɔ.
Ammɑ mɑɑsɑ wom go wom bɔm bɛɛrɑndi wom fɑɑre kunɑ. Bɔm bɛɛrɑndiyom zɑngɑ yɑ, ilɑlɔ no.
Ngɑ di sɛ, bɔrɔ kɑ ɑ̀ gɑ kɑ ihinno bei ɑmmɑ ɑ̀ si kɑ ɑ̀ tɛ, ngɑ wɔ dɔ dulum no.
Mɑɑsɑnkulu ɑ kɑɑ wom gɑɑ, hɑibɑrikɑntɛ yom. Wɑ hɛ, wɑ wuuru bɔnɛ yom kɑ ǹ gɑ kɑɑ wom bɔm sɑbu sɛ.
Wom hɑibɑrikɑ yom fumbu. Nɑnɑbɑnu yom mo nɑ wom jiine yom ŋmɑɑ.
Wom wurɑ ndɑ wom ɑnzɛrɛfu kɛdiɑ nɑ ǹ dii. Kɛdiɑ kɑ ɑ̀ nɑ ǹ dii, ɑ̀ kɑɑ tunu kɑ tɛ wom gɑɑ sɛdɑ kɑ wom gɑɑhɑm yom mo ŋmɑɑ zɑngɑ nini. Wom nɑ hɑibɑrikɑ meigu kɔkɔrɔ bɑndɑ jiribi yom kunɑ.
Wɑ gunɑ, gbeiteeri yom kɑ ǹ nɑ wom fɑri yom wi ǹ go hɛ bɑnɑndi kɑ wom hungu kɑ ǹ bɑnɑ sɑbu sɛ. Fɑriwikɔ yom di hɛni tɔ kɑlɑ Ikpɛ Kundɑkpɛ hɑngɑ dɔ.
Wom nɑ wom wɑtɛ tɛ hɑndunyɑ kɑɑne ndɑ fɑɑriŋmɑɑyom kunɑ. Wom nɑ wom bine yom kungɑndi zɑngɑ wiyom zɑɑri hine.
Wom nɑ bɔrɔ cɛɑntɛ susu ciiti kɑ zeeri. Wom nɑ ɑ̀ wi, bɔrɔ kɑ ɑ̀ mɑnɑ hungu wom.
Ngɑ di sɛ nyɑizei, wɑ tɛ suurɑntɛ yom kɑlɑ Kpe kɑɑyom. Wɑ gunɑ hɑifɑri go kɑ ngɑ dumɑiize hɛiyom hinno bɑtu kɑ suuru ndɑ, kɑlɑ ɑ̀ mɑ du sintine hɑri yom ndɑ kɔkɔrɔ bɑndɑ hɑri yom.
Wom mo, wɑ tɛ suurɑntɛ yom. Wɑ wom bine yom dɑhirɑndi domi Kpe kɑɑyom mɑɑni.
Nyɑizei, wɑ si gunu ndɑ cɛrɛ zɑmɑ Ikpɛ mɑ si wom ciiti kɑ zeeri. Wɑ di, Ciitikɔ go fuu mee.
A nyɑizei, ɑndebi yom kɑ ǹ sendi Kpe mɑɑ gɑɑ, wom mɑ ǹ tɑɑbi ndɑ ǹ suuru dendeni.
Wɑ gunɑ, i go cii binekɑɑnekpɛ yom no beerem kɑ ǹ go suuru tɑɑbi kunɑ. Wom mɑɑ Yobu suuru bɑɑru. Wom bine di hɛ kɑ Ikpɛ tɛ ɑ̀ sɛ kɔkɔrɔ bɑndɑ zɑmɑ Kpe tɔ no ndɑ sisibi ndɑ suuji.
Ammɑ ɑ nyɑizei, hɛ kulu sintine yɑ ci, wɑ si ze ndɑ bɛɛnɛ. Wɑ si ze ndɑ gɑndɑ. Wɑ si ze ndɑ zeyom dimi kulu. Ammɑ wom oò mɑ ci oò, wom ɑwo mɑ ci ɑwo domi wom mɑ si kɑɑ kɑm ciiti kunɑ.
Wom kunɑ bɔrɔ fɔ goono tɑɑbi kunɑ bɑ? À mɑ ɑduwɑ tɛ. Bɔrɔ fɔ goono binekɑɑne kunɑ bɑ? À mɑ sɑɑbuyom betu tɛ.
Wom kunɑ bɔrɔ fɔ sindɑ bɑɑni bɑ? À mɑ Mɛsiyɑ mɑrgɑ hɑikusu yom cɛɛ ǹ mɑ ɑduwɑ tɛ ɑ̀ sɛ kɑ jii toli ɑ̀ bɔm Kpe mɑɑ gɑɑ.
Aduwɑ kɑ ǹ tɛ nɑɑne kunɑ zɛnjɛkom sɛ, ɑ̀ gɑ ɑ̀ nɑ bɑɑni. Kpe gɑ ɑ̀ tunɑndi. De ɑ̀ nɑ dulum yom tɛ mo, Ikpɛ gɑ ɑ̀ yɑɑfɑ ndei.
Wɑ wom tɑɑli yom cii cɛrɛ sɛ. Wɑ ɑduwɑ tɛ cɛrɛ sɛ domi wom mɑ du bɑɑni. Bɔrɔ cɛɑntɛ susu ɑduwɑ gundɑ dɑbɑri kɑlɑ kɑlɑ, ɑ̀ tɛ mo.
Eli yɑ bɔrɔ fɔ nɑ kɑ ɑ̀ gundɑ hɑɑli zɑngɑ i yom. À nɑ ɑduwɑ tɛ no ndɑ niyɑ hɑri mɑ si kɑm. Hɑri mɑnɑ kɑm mɑ hɑli jiiri hinzɑ ndɑ hɑndu idu.
À ye kɑ ɑduwɑ tɛ kpɛɛnɛ, bɛɛnɛ hɑri kɑm. Gɑndɑ nɑ ngɑ hɑibɑrikɑ hɛi.
A nyɑizei, de wom kunɑ ɑfɔ kɑmbɑ cimi gɑɑ, bɔrɔ fɔ gɑ ɑ̀ yeti cimi di dɔ, ɑ̀ mɑ wɔne bei.
Bɔrɔ di kɑ ɑ̀ go dulumkoni yeti fɔndɔ kɑ ɑ̀ gɑɑ ɑ̀ kɑmbɑ, ɑ̀ go dulumkoni di hundi fɑɑbɑ bu gɑɑ. À gɑ ɑ̀ dulum boobo mo dɑɑbu.
Hɛɛ Piɛɛ, hɛɛ yɑ Yesu Mɛsiyɑ diyɑ no. A go tirɑ wɔ hɑntum wom suubɑntɛ yom sɛ, wom kɑ wom kɑru kɑ see ko ci ceeyo yom dimi cindei lɑɑbu yom kunɑ. Wom kɑ wom ŋmɔne ɑfɔ yom goono Pontu lɑɑbu, ɑfɔ yom Gɑlɑte lɑɑbu, ɑfɔ yom Kɑpodoce lɑɑbu, ɑfɔ yom Azi lɑɑbu, ɑfɔ yom Bitiniɑ lɑɑbu.
Bɑɑbɑ Ikpɛ nɑ wom suubɑ ngɑ beiyom kɑ jisi bɔm. Biyɑ Hɑlɑɑlɑ nɑ wom hɑlɑɑlɑndi Ikpɛ sɛ. À nɑ wom suubɑ wom mɑ Yesu Mɛsiyɑ sendi gɑnɑ ko du hinnɑndiyom ɑ̀ kuri kɑkɑsuyom gɑɑ. Gomini ndɑ lɑɑkɑli kɑne mɑ tɔntɔnu wom sɛ ndɑ bɑyom.
I mɑ Ikpɛ sɑɑbu, ngɑ kɑ ɑ̀ ci i Kpe Yesu Mɛsiyɑ Bɑɑbɑ. À suuji beeri kunɑ i du hɛiyom teji bɛɛjɛ hundikoni sɛ Yesu Mɛsiyɑ tunɑndiyom bukɔei gɑme dɔ.
I mɑ du mo tubu kɑ ɑ̀ si sɑrɑ, kɑ ɑ̀ si ziibi, kɑ ɑ̀ si dɛrɛ. Ikpɛ nɑ tubu di jisi wom sɛ bɛɛnɛ kunɑ.
Ikpɛ dɑbɑri go wom bɑtu nɑɑne dɔ fɑɑbɑ sɛ kɑ ɑ̀ sɔlu ɑ̀ mɑ kɑɑtɛrɛ kɔkɔrɔ bɑndɑ lɔkɑci kunɑ.
Wom go fɑihã kɑlɑ kɑlɑ wɔne sɑbu sɛ, ndɑ ɑ̀ kulu kɑ mɑɑsɑ wom bine go sɑrɑ bɑndɑ fɔ ndɑ bubureyom dimi ŋmɑni ŋmɑni.
Nɑɑne kɑ wom gundɑ, ɑ̀ bubureyom bɛɛrɛ bisɑ wurɑ kɑ ɑ̀ hɑlɑci, kɑ ǹ nɑ ɑ̀ dɑm tɑɑbi zɑngɑ nini kunɑ kɑ gunɑ. À bubureyom wɔ mɑ kɑɑndɑ sɑɑbuyom ndɑ bɛɛrɛ ndɑ deizɑ Yesu Mɛsiyɑ kɑɑyomtɛrɛ hine.
Wom go bɑɑ Yesu Mɛsiyɑ, bɑ kɑ wom mɑnɑ di ɑ̀. À kunɑ mo wom go fɑihã ndɑ binekɑɑne deizɑkpɛ kɑ mee si hini kɑ cii. Wom go kɑ ɑ̀ nɑɑne mɑ, bɑ kɑ wom si di ɑ̀.
Wom kɑɑ du wom hundi yom fɑɑbɑ kɑ ɑ̀ ci hɛ kɑ wom nɑɑne gɑ gɑɑrɛ.
Fɑɑbɑ wɔ ɑndebi yom nɑ ɑ̀ ceeci kɑ ɑ̀ gunɑ ndɑ lɑɑkɑli kɑ ɑndebitɛrɛ tɛ gomini kɑ Ikpɛ tɛ wom sɛ bɔm.
Ǹ ceeci kɑ bei zɑmɑni fɔ no wɑlɑ lɔkɑci fɔ no Mɛsiyɑ Biyɑ kɑ ɑ̀ goono ǹ kunɑ cɛbɛ. Biyɑ wɔ jinɑ kɑ tɛ sɛdɑ kɑ simbɑ ndɑ Mɛsiyɑ guruguze ndɑ deizɑ kɑ ɑ̀ mɑ kɑɑ guruguze bɑndɑ.
Ikpɛ bine nɑ wɔne kɑɑtɛrɛ ɑndebi yom sɛ kɑ ɑ̀ mɑnɑ ci ǹ bɔm sɛ no ǹ nɑ ngei gbei tɛ, ɑmmɑ wom sɛ nɑ Mɑɑsɑ fɛɛkɔ yom nɑ Bɑɑru Hinno wɑɑzu tɛ wom sɛ Biyɑ Hɑlɑɑlɑ gɑɑ, wɔ kɑ Ikpɛ dɔntɔm zɑ bɛɛnɛ. Hɛ nge yom di kunɑ no, Ikpɛ dɔntɔneize yom go guuri ngei mɑ moo dɑm.
À sɛ no, zɑngɑ bɔrɔ gɑ ngɑ kunɑcendi hɔ gbei sɛ, zɑngɑ yɑ wɑ wom fɑhɑm sɔlu. Wɑ wom bɔm ci bɔrɔ. Wɑ wom bɛɛjɛ kulu dɛcɛ gomini bɔm, gomini kɑ Ikpɛ bɑ kɑɑndɑ wom sɛ Yesu Mɛsiyɑ kɑɑyomtɛrɛ wɑtɛ.
Zɑngɑ koo yom go kɑ ngei bɑɑbɑ gɑnɑ, wɑ si wom bɔm no wom dom bineibɑɑi sɛ kɑ ɑ̀ kunɑ wom gɔrɔ sɑɑ fɔ zɑm kɑ bei kunɑ.
Ammɑ ndɑ zɑngɑ Hɑlɑɑlɑkpɛ nɑ wom cɛɛ, wom mo wɑ bɑrɑ hɑlɑɑlɑ yom wom gɔrɛ kulu kunɑ.
Ikpɛ Sendi hɑntumɑntɛ cii: Wɑ ci hɑlɑɑlɑ yom zɑmɑ hɛɛ yɑ Hɑlɑɑlɑkpɛ no.
Wom go kɑ Ikpɛ cɛɛ wom Bɑɑbɑ, Ikpɛ kɑ ɑ̀ si ciiti ndɑ bɑɑbɑɑ tɛyom ɑmmɑ ɑ̀ go bɔrɔ kulu ciiti ɑ̀ gbei bɔm. À sɛ no wom mo wom hɑndunyɑ ceeyotɛrɛ tɛ ndɑ Ikpɛ hɑmbure.
Wom go bei mo zɑngɑ Ikpɛ nɑ wom fɑnsɑ wom goonoyom kɔnu gɑɑ, goonoyom kɑ wom tubu wom cɛɛ yom dɔ. À mɑnɑ wom fɑnsɑ ndɑ hɛ yom kɑ ǹ hɑlɑci zɑngɑ ɑnzɛrɛfu wɑlɑ wurɑ.
Ammɑ ɑ̀ nɑ wom fɑnsɑ no ndɑ Mɛsiyɑ kuri bɛɛrɛkpɛ kɑ ɑ̀ himɑ zɑngɑ feejiize kuri, feejiize kɑ ɑ̀ sindɑ mɛrɛyom dɔ, ɑ̀ sindɑ tombi bɑ nungu fɔ.
Ikpɛ yɑ nɑ Mɛsiyɑ suubɑ zɑ ɑ̀ mɑnɑ hɑndunyɑ sinji, ɑmmɑ wom sɑbu sɛ ɑ̀ nɑ ɑ̀ kɑɑtɛrɛ wom sɛ lɔkɑci beenɑntɛ yom.
À dɔ nɑ, wom go nɑɑne Ikpɛ gɑɑ. Ikpɛ nɑ ɑ̀ tunɑndi bukɔei gɑme kɑ bɛɛrɛ tɛ ɑ̀ sɛ hɑli wom nɑɑne ndɑ wom bɛɛjɛ mɑ gɔrɔ Ikpɛ bɔm.
Wom nɑ wom hundi yom hinnɑndi cimi gɑnɑyom gɑɑ Biyɑ Hɑlɑɑlɑ dɔ hɑli wom mɑ du bɑɑkɑsine nyɑizei sɛ kɑ ɑ̀ sindɑ munɑficitɛrɛ. À sɛ no wɑ bɑɑ cɛrɛ kɑlɑ kɑlɑ ndɑ bine fɔ.
Ǹ nɑ wom hɛi iteji, ɑ̀ mɑnɑ ci dimiize kɑ ɑ̀ sɑrɑ gɑɑ ɑmmɑ dimiize kɑ ɑ̀ si sɑrɑ gɑɑ. Dimiize di yɑ ci Ikpɛ Sendi hundikoni kɑ ɑ̀ sindɑ beeniyom.
Ikpɛ Sendi hɑntumɑntɛ cii: Iburɑdɑm kulu goono no zɑngɑ subu. Iburɑdɑm deizɑ kulu mo goono zɑngɑ subu boosi. Subu kɔgu, boosi mo kɑm.
Ammɑ Kpe Sendi wɔ, ɑ̀ bo goono no, ɑ̀ sindɑ beeniyom. Ngɑ di yɑ ci Bɑɑru Hinno Sendɑ kɑ i nɑ wom wɑɑzu ndɑ.
Ngɑ di sɛ, wɑ fee ndɑ cɛmbɛrɛ cɛmbɛrɛ kulu ndɑ gulinci kulu ndɑ munɑficitɛrɛ ndɑ molɑgɑ ndɑ sendi yɑmɔ yom kulu.
Zɑngɑ izecire yom gɑ bɑɑ woo, wom mɑ bɑɑ Ikpɛ Sendi zɑngɑ woo hinno hɑli wom mɑ du kɑ beeri.
Wom mɑ bɑɑ rɑ zɑngɑ yɑ zɑ kɑ wom tɑbɑɑ kɑ Kpe yɑ Gominikpɛ no.
Wom go kɑɑ ɑ̀ dɔ, ngɑ kɑ ɑ̀ ci tɑndi hundikoni. Dɑhiri beerem hunguɑ̀ ɑmmɑ ɑ̀ ci suubɑni, bɛɛrɛkpɛ no Ikpɛ jine.
Wom mo wom bɑrɑ zɑngɑ tɑndi hundikoni yom kɑ Ikpɛ go cini ndɑ. À go fuu cini zɑngɑ Biyɑ kunɑ ŋmɔne hɑli wom mɑ ci jɑmɑ gɑrɑndikɔ hɑlɑɑlɑ yom. Wom mɑ sɑrɑɑ Biyɑ kunɑ ŋmɔne yom tɛ mo kɑ Ikpɛ gɑ ǹ tɑ Yesu Mɛsiyɑ dɔ.
À gɑɑ nɑ, ǹ cii Ikpɛ Sendi hɑntumɑntɛ kunɑ: Gunɑ, ɑ go mimbɑri cire tɑndi sinji Sionɑ kunɑ. Tɑndi suubɑntɛ, bɛɛrɛkpɛ nɑ. Bɔrɔ kulu kɑ ɑ̀ go nɑɑne ɑ̀ gɑɑ, ɑ̀ si hɔɔ pɑi.
À sɛ nɑ, tondi hundikoni di gundɑ bɛɛrɛ wom dɔ, wom kɑ wom go nɑɑne. Ammɑ beerem kɑ ǹ hungu kɑ nɑɑne, ngɑ yɑ ci tondi kɑ cinikɔ yom hungu, ngɑ yɑ tɛ mimbɑri cire tondi sintine.
À cii kpɛɛnɛ: Kɑtiyom tondi ndɑ dɛrɛyom tondi beeri mo no. Ǹ go kɑti ɑ̀ gɑɑ zɑmɑ ǹ mɑnɑ Sendi di gɑnɑ. Ǹ sɛ nɑ Ikpɛ nɑ ngɑ di jisi.
Ammɑ wom wɔ, wom yɑ dimi suubɑntɛ no. Wom yɑ Kpe ŋmɔne jɑmɑ sɑrɑɑ tɛkɔ yom no. Wom yɑ dimi hɑlɑɑlɑ nɑ. Wom yɑ ci jɑmɑ kɑ Ikpɛ tɛ ngɑ ŋmɔne. I ci yɑ zɑmɑ Ikpɛ kɑ ɑ̀ nɑ wom cɛɛ kɑ kɑɑ kube kunɑ kɑ wom dɑm ngɑ kɑɑri hinno kunɑ, wom mɑ ɑ̀ hɑnyɑ hinno fɛɛ.
Sɑɑ di wom mɑnɑ ci jɑmɑ, ɑmmɑ mɑɑsɑ wom ci Ikpɛ ŋmɔne jɑmɑ. Wom mɑnɑ du suuji dom, ɑmmɑ mɑɑsɑ wom du suuji.
A binebɑɑkɔ yom, ɑ go wom no himmɑ wom kɑ wom ci ceeyo yom, yo yom hɑndunyɑ kunɑ. Wom mɑ fee ndɑ bineibɑɑi hɛ yom kɑ go gɑɑbɑ ndɑ hundi.
Wom mɑ gundɑ gɔrɛ hinno dimi cindei kunɑ. Hɛ kulu kunɑ kɑ ǹ gɑ wom ciine ndɑ bɔrɔlɑlɔtɛrɛ, ǹ mɑ di wom gbei hinno yom. Cɔfɔ ǹ mɑ Ikpɛ bɛɛrɑndi hɑnu kɑ Ikpɛ gɑ ngɑ suuji cɛbɛ ǹ sɛ.
Kpe sɑbu sɛ, wom mɑ bɔm yeti gɑndɑ iburɑdɑm yom ŋmɔne hini kulu sɛ zɑngɑ gɑndɑkpɛ sɛ kɑ ɑ̀ goono hɛ kulu bɔm.
Wɑ bɔm yeti gɑndɑ mɑ gɑɑbikoni yom sɛ kɑ ǹ ci beerem kɑ gɑndɑkpɛ cini dɔntɔm ǹ mɑ wɔ kɑ yom go hɛ lɑlɔ tɛ tɑɑbɑndi kɑ ihinno tɛkɔ yom sɑɑbu.
Wɔne yɑ Ikpɛ binebɑɑ no. Wom mɑ ihinno tɛ. Wom mɑ sɑmu yom kɑ ǹ goono zɑm kɑ bei kunɑ sendi yom denjɑndi gbei hinno tɛyom gɑɑ.
Wɑ bɔm yeti gɑndɑ zɑngɑ bɔrɔcini yom. Wɑ si wom bɔrɔcinitɛrɛ tɛ zɑngɑ dɑɑbiri kɑ cɛmbɛrɛ cɛmbɛrɛ dɑɑbu, ɑmmɑ wɑ gɔrɔ zɑngɑ Ikpɛ tɑm yom.
Wɑ bɛɛrɛ tɛ iburɑdɑm kulu sɛ. Wɑ bɑɑ nyɑizei. Wɑ hɑmburu Ikpɛ. Wɑ bɛɛrɛ tɛ lɑɑbu gɑndɑkpɛ sɛ.
Gbeiize yom, wom mɑ ye gɑndɑ wom kpe yom sɛ hɑmburu kunɑ. Wɑ ɑ̀ tɛ, ɑ̀ mɑnɑ ci kpe hinno yom sɛ wɑlɑ kpe bɑɑnɔ yom hinne sɛ ɑmmɑ ndɑ kpe gɑɑbɔ yom mo sɛ.
Ngɑ di yɑ sɑbɑ de bɔrɔ go tɑɑbi jɛrɛ bine kunɑ sendi sɑbu sɛ Ikpɛ jine, ɑ̀ nɑ ci ɑ̀ tɑɑli sɑbu sɛ.
Bɛɛrɛ fɔ yɑ goono de wom tɑɑli sɑbu sɛ ǹ gɑ wom lunkutɛ, wom gɑ hini suuru? Ammɑ de wom go hini suuru tɑɑbi kunɑ ihinno kɑ wom go tɛ sɑbu sɛ, ngɑ yɑ sɑbɑ Ikpɛ dɔ.
Ngɑ di sɛ nɑ, Ikpɛ nɑ wom cɛɛ zɑmɑ Mɛsiyɑ mo tɑɑbi i sɛ. À nɑ deedɑndi nɑm i sɛ kɑ wom mɑ ngɑ cee lɑwɑli yom gɑnɑ.
À mɑnɑ dulum fɔ kulu tɛ, ɑ̀ mee kunɑ mo gulinci sendi mɑnɑ hunu.
Sɑɑ kɑ ǹ nɑ ɑ̀ woo, ɑ̀ mɑnɑ woo kɑ bɑnɑ. Ǹ nɑ ɑ̀ tɑɑbɑndi, ɑ̀ mɑnɑ tu ifutu. Ammɑ ɑ̀ nɑ ngɑ bɔm tɑlifi no Ikpɛ kɑ ɑ̀ go ciiti ndɑ cɛyom susu gɑɑ.
Ngɑ bumbum nɑ i dulum yom jɛrɛ ngɑ gɑɑhɑm kunɑ sɑɑ kɑ ǹ nɑ ɑ̀ kɑnji tuuri gɑɑ zɑmɑ i mɑ bu dulum yom sɛ kɑ hunɑ mo cɛyom susu sɛ. Wom du bɑɑni mo ɑ̀ bulɑɑlɑ mee yom gɑɑ.
Dom wom gɔrɔ bibirɑntɛ yom zɑngɑ feeji yom, ɑmmɑ mɑɑsɑ wom ye Kurukɔ dɔ, wom hundi yom Bɑtukɔ.
Yɑ nɑ wom mo wɛndɛ yom, wɑ bɔm yeti gɑndɑ wom kunye yom sɛ. Bɑ de ɑfɔ yom goono kɑ ǹ si Sendɑ bɛɛrɑndi, wom gɔrɛ gɑɑ bɑ mee sendi si, wom mɑ ǹ cendi.
Wom gɑ ǹ cendi sɑɑ kɑ ǹ di wom gɔrɛ hinno ndɑ wom bɔrɔ dɑmyom.
Wom tɑɑlɑm mo ɑ̀ mɑ si ci mɑɑ gɑɑ tɑɑlɑm zɑngɑ turu ndɑ wurɑ kɔlibɛ yom ndɑ jiine cɑɑdɑntɛ yom.
Ammɑ wom tɑɑlɑm mɑ ci bine kunɑ ŋmɔne. Ngɑ yɑ ci bine bɑɑnɔ ndɑ bine bɑɑni kɑ ɑ̀ si sɑrɑ. À gundɑ bɛɛrɛ mo Ikpɛ jine.
Dom di, wɛndɛ hɑlɑɑlɑ yom nɑɑne Ikpɛ gɑɑ kɑ bɔm yeti gɑndɑ ngei kunye yom sɛ. Yɑ nɑ ǹ gɔrɔ kɑ ngei bɔm tɑɑlɑm.
Zɑngɑ yɑ Sɑhɑrɑ nɑ Abulɛmɑ sendi gɑnɑ kɑ ɑ̀ nɑ ɑ̀ cɛɛ kpe. Sɑhɑrɑ gɑɑ bine no wom weibɔrɔ yom, wom hunu kɑ tɛ koo weibɔrɔ yom ko kɑ ihinno tɛ. Hɑmburu fɔ kulu mɑ si wom dii kɑ wom lɑɑkɑli tunɑndi.
Yɑ no wom mo kunye yom, wɑ gɔrɔ ndɑ wom wɛndɛ yom ndɑ lɑɑkɑli ko fɑhɑm ǹ sindɑ gɑɑbi zɑngɑ hɑibɔrɔ. Wom mo bɛɛrɛ tɛ ǹ sɛ zɑmɑ ngei mo go gomini kɑ ɑ̀ ci hundi tubu ndɑ wom mefɔ. Wom mɑ ngɑ di tɛ zɑmɑ hɛ fɔ kulu mɑ si du kɑ tɛ kpɛsɛrɛ wom ŋmɔne ɑduwɑ yom sɛ.
À bɑndɑ wom kulu, wɑ gundɑ lɑɑkɑli fɔlɔnku. Wɑ tɔ ndɑ sisibi cɛrɛ sɛ. Wɑ bɑɑkɑsine cɛbɛ nyɑizei sɛ. Wɑ ci suujɑntɛ yom, bɔrɔ bɑɑnɔ yom.
Wɑ si ilɑlɔ bɑnɑ ndɑ ilɑlɔ. Wɑ si woobi bɑndɑ ndɑ woobi. Ammɑ wɑ bɑrikɑ dɑm zɑmɑ ɑ̀ sɛ no Ikpɛ nɑ wom cɛɛ hɑli wom mɑ bɑrikɑ di tubu.
Ikpɛ Sendi hɑntumɑntɛ cii: Bɔrɔ kɑ ɑ̀ gɑ bɑɑ ngɑ hundi kɑ bɑɑ ngɑ mɑ di hɑnu hinno yom, ɑ̀ mɑ ngɑ dɛɛnɛ jɛ ilɑlɔ gɑɑ. À mee mɑ mɑ si gulunci sendi yom cii.
À mɑ bɑndɑ bɛrɛ ilɑlɔ sɛ kɑ ihinno tɛ. À mɑ lɑɑkɑli kɑne ceeci kɑ ɑ̀ hɑmine.
Bɔrɔ cɛɑntɛ susu gɑɑ no Kpe moo goono. À hɑngɑ mo goono ǹ ŋmɔne ɑduwɑ yom gɑɑ. Ammɑ Kpe moodumɑ bɛrɛ kɑ hungu wɔ kɑ yom gɑ kɑ ilɑlɔ tɛ.
Mee bine yɑ go hɛ lɑlɔ tɛ wom sɛ de wom gundɑ ihinno tɛyom himmɑ?
Ammɑ bɑ de wom go tɑɑbi cɛyom susu gbei tɛyom sɑbu sɛ, wom ci bɑrikɑkpɛ yom. Wɑ si hɑmburu iburɑdɑm yom sendi futu yom. Wom lɑɑkɑli mɑ si tunu mo.
Wɑ Mɛsiyɑ hɑlɑɑlɑndi kɑ ɑ̀ ci Kpe wom bine yom kunɑ. Sɑɑ kulu wom mo goono sɔlɑntɛ mo kɑ tu kɑ yeti beerem kulu sɛ, nge yom kɑ ǹ gɑ wom hã bɛɛjɛ sɑbɑbu kɑ ɑ̀ goono wom kunɑ. Wom mɑ ngɑ di tɛ ndɑ bɑɑniyom ndɑ hɑmburu.
Wɑ gundɑ bine kunɑ sendi hinno mo. Yɑ no sɑɑ kɑ ǹ go wom ciine ndɑ bɔrɔlɑlɔtɛrɛ, beerem kɑ ǹ go wom gɔrɛ hinno kɑ wom gundɑ Mɛsiyɑ kunɑ sendi yɑmu, ɑkpɛ yom mɑ hɔɔ.
De Ikpɛ binebɑɑ no bɔrɔ mɑ tɑɑbi ihinno tɛyom sɛ, ɑ̀ bisɑ bɔrɔ mɑ tɑɑbi ilɑlɔ tɛyom sɛ.
Mɛsiyɑ mo bu ce fɔ pɑp dulum yom sɑbu sɛ. Ngɑ kɑ ɑ̀ ci Cɛsusukpɛ bu beerem kɑ ǹ mɑnɑ cɛsusu sɛ zɑmɑ ɑ̀ mɑ kpeindɑ i yom Ikpɛ dɔ. Ǹ nɑ ɑ̀ wi gɑɑhɑm kunɑ ɑmmɑ Biyɑ Hɑlɑɑlɑ nɑ ɑ̀ hunɑndi.
Biyɑ wɔ kunɑ no ɑ̀ kpei wɑɑzu biyɑ yom sɛ kɑ ǹ goono jisɑntɛ kɑsu kunɑ.
Beerem wɔ mɑnɑ Ikpɛ gɑnɑ dom sɑɑ kɑ Ikpɛ gundɑ suuru kuku ko bɑtu Nowe wɑtɛ. Sɑɑ di no, Nowe go hɑrihi tɛ, wɔ kɑ ɑ̀ kunɑ ǹ nɑ bɔrɔ cɛnɑ fɔ, wɑtom bɔrɔ ɑhɑku, fɑɑbɑ hɑri kɑmbɛ.
Hɑri ngɑ di mirɑndiyom yɑɑse no kɑ mɑɑsɑ ɑ̀ go wom fɑɑbɑ. À mɑnɑ ci gɑɑhɑm hinnɑndiyom ziibi gɑɑ no, ɑmmɑ sɛdɑ no kɑ ɑ̀ hunu bine kunɑ sendi hinno gɑɑ Ikpɛ dɔ hɛrɛ. À go wom fɑɑbɑ Yesu Mɛsiyɑ tunuyom bukɔei dɔ.
À kpei bɛɛnɛ, ɑ̀ goono Ikpɛ kɑmbɛ ŋmɑɑ gɑɑ. Ikpɛ nɑ ngɑ dɔntɔneize yom ndɑ hinikpɛ yom ndɑ dɑbɑrikpɛ yom kulu yeti gɑndɑ ɑ̀ cire.
Ngɑ di sɛ zɑ kɑ Mɛsiyɑ guruguze i sɛ gɑɑhɑm kunɑ, wom mo wɑ niyɑ fɔlɔnku hɔ wom gɑɑ. Bɔrɔ kɑ ɑ̀ guruguze gɑɑhɑm kunɑ, ɑkpɛ nɑ dulum nɑm.
À sɛ no, ɑ̀ gɑɑhɑm hundi kɑ ɑ̀ cindi kunɑ ɑ̀ mɑ si hunɑ kɑ iburɑdɑm bineibɑɑi gɑnɑ kpɛɛnɛ. Ammɑ ɑ̀ mɑ hunɑ kɑ Ikpɛ binebɑɑ tɛ.
À wɑsɑ i sɛ lɔkɑci kɑ ɑ̀ bisɑ i gɔrɔ kɑ dimi cindei binebɑɑ tɛ. Dom i dirɑ hɑwizetɛrɛ kunɑ ndɑ bineibɑɑi ndɑ bɑji hɑm kɑ bugu ndɑ hɑnɑsuɑ ndɑ bɛnɛbɛnɛ yom ndɑ tooru gɑnɑyom kɑ Ikpɛ fɛntɛ.
Mɑɑsɑ mɑ beerem mɑmɑci ndɑ wom zɑmɑ wom si meigu ndei ko bɛnɛbɛnɛ tɛ kɑ bisɑ. Cɔfɔ ǹ go wom woo.
Beerem wɔ gɑ ngei tɛgbei yom deede Ikpɛ sɛ, ngɑ kɑ ɑ̀ sɔlu kɑ hundikoni yom ndɑ bukɔ yom ciiti.
À sɛ no ǹ nɑ Bɑɑru Hinno wɑɑzu tɛ beerem wɔ sɛ kɑ mɑɑsɑ ǹ bu, zɑmɑ ǹ mɑ du ciitiyom iburɑdɑm yom dɔ gɑɑhɑm kunɑ, ɑmmɑ ǹ mɑ hunɑ ngei biyɑ kunɑ Ikpɛ jine.
Bine hɛ kulu beeniyom mɑɑni. Ngɑ di sɛ, wɑ wom bɔm ci bɔrɔ kɑ sɑɑle dɑm ɑduwɑ tɛyom gɑɑ.
Ammɑ ǹ kulu bɔm yɑ ci wɑ gundɑ cɛrɛ bɑɑkɑsine kɑlɑ kɑlɑ, zɑmɑ dulum boobo no bɑɑkɑsine gɑ dɑɑbu.
Wɑ yɑrɛ tɛ cɛrɛ sɛ, gunugunu mɑ si.
Zɑngɑ wom ŋmɔne ɑfɔ fɔ kulu du Ikpɛ noyom, wɑ ɑ̀ dɑm cɛrɛ gɑɑkɑsine kunɑ ndɑ zɑngɑ Ikpɛ gomini dimi ŋmɑni ŋmɑni bɑndɑbɔrɔ hinno yom.
De bɔrɔ fɔ go sendi, ɑ̀ mɑ sendi ndɑ Ikpɛ meecine. De bɔrɔ fɔ gɑ tɑmtɛrɛ, ɑ̀ mɑ ɑ̀ tɛ ndɑ gɑɑbi kɑ Ikpɛ go kɑɑndɑ, hɑli ǹ mɑ Ikpɛ bɛɛrɑndi hɛ kulu kunɑ Yesu Mɛsiyɑ dɔ. Ngɑ wɔ deizɑ ndɑ dɑbɑri mɑ goono ɑ̀ sɛ jiiri dubu ndɑ dubu yom. Ami.
A binebɑɑkɔ yom guruguze kɔnnɔ wɔ kɑ ɑ̀ gɑ tɛ kɑ wom bubure, wɑ si nɑm ɑ̀ mɑ wom mɑmɑci.
Ammɑ zɑ kɑ wom gundɑ bɑ Mɛsiyɑ guruguze kunɑ, wɑ fɑihã zɑmɑ sɑɑ kɑ ɑ̀ deizɑ kɑɑ hunutɛrɛ mo wom mɑ hurɑ fɑihã ndɑ munyɑ kunɑ.
De beerem nɑ wom yɑnce Mɛsiyɑ mɑɑ sɑbu sɛ, wom ci binekɑɑnekpɛ yom. Biyɑ deizɑkpɛ mɑ kɑ ɑ̀ ci Ikpɛ Biyɑ ɑ̀ goono wom bɔm. Cimi no, ngei wɔ ǹ go kɑ ɑ̀ sendi yɑmu kɑ cɛnɑndi ɑmmɑ wom wɔ, wom gɑ kɑ ɑ̀ gɑnɑ.
Ammɑ wom kunɑ, bɑ bɔrɔ fɔ mɑ si tɑɑbi zɑngɑ bɔrɔ wikɔ wɑlɑ zee, wɑlɑ zɑngɑ hɛ lɑlɔ tɛkɔ wɑlɑ zɑngɑ ɑsiiri ŋmɑni yom kunɑ mee dɑmkɔ.
De bɔrɔ go tɑɑbi zɑmɑ ɑ̀ ci Mɛsiyɑ gɑnɑkɔ, hɑwi mɑ si ɑ̀ dii, ɑmmɑ ɑ̀ mɑ Ikpɛ bɛɛrɑndi ngɑ di sɑbu sɛ.
Lɔkɑci bɑ kɑɑ kɑ Ikpɛ mɑ sinti ciitiyom ndɑ Ikpɛ fuu. Ammɑ de ɑ̀ sinti ndɑ i yom, mɛtɛ yɑ kɑɑ ci beerem wɔ kɔkɔrɔ, nge yom kɑ ǹ si kɑ Ikpɛ Bɑɑru Hinno gɑnɑ?
De kɑlɑ dɑcɑti no bɔrɔ kɑ ɑ̀ cɛsusu du fɑɑbɑ, mɛtɛ no bɔrɔ kɑ ɑ̀ go hungu Ikpɛ ndɑ dulumkoni mo kɑɑ bɑrɑ?
À sɛ no, beerem kɑ ǹ go tɑɑbi Ikpɛ binebɑɑ bɔm, ǹ mɑ ngei hundi tɑlifi Tɑkɑkɔ nɑɑnekpɛ gɑɑ ko kɑ ihinno tɛ.
Mɛsiyɑ mɑrgɑ hɑikusu yom kɑ ǹ goono wom kunɑ, ɑ go kɑ ǹ no himmɑ, hɛɛ mo kɑ ɑ bɑrɑ hɑikusu zɑngɑ ngei. A go tɛ Mɛsiyɑ guruguze sɛdɑ. A gundɑ bɑ mo deizɑ kɑ Ikpɛ bɑ kɑɑtɛrɛ kunɑ.
A gɑ wom no himmɑ wom mɑ lɑɑkɑli ndɑ Ikpɛ kuru kɑ ɑ̀ tɑlifi wom gɑɑ zɑngɑ kurukɔ. Wom mɑ si tɛ mo ndɑ tilɑsi ɑmmɑ ndɑ binebɑɑ Ikpɛ sɛ. Wom mɑ si tɛ mo liibɑ ziibɔ sɛ ɑmmɑ ndɑ bɔm noyom.
Wom mɑ si dɑbɑri kuru di bɔm kɑ Ikpɛ nɑ ɑ̀ dɑm wom kɑmbɛ ɑmmɑ wom mɑ ci deedɑndi kuru di sɛ.
Sɑɑ kɑ Kurukɔ Beeri kɑɑ hunutɛrɛ, wom kɑɑ du tukunsi fulɑ deizɑkpɛ kɑ ɑ̀ si sɑrɑ.
Yɑ no wom mo hɑiwɑsu yom, wɑ bɔm yeti gɑndɑ mɑrgɑ hɑikusu yom sɛ. Wom kulu, wɑ bɔm yeti gɑndɑ cɛrɛ sɛ. Wɑ bɑɑniyom dɑm zɑngɑ jiinei dɑmyom zɑmɑ Ikpɛ go hungu bɔmbɛɛrɛkpɛ yom ɑmmɑ ɑ̀ go gomini no bɔrɔ bɑɑnɔ yom sɛ.
Ngɑ di sɛ, wɑ nɑm Ikpɛ kɑmbɛ dɑbɑrikpɛ mɑ wom yeti gɑndɑ zɑmɑ ɑ̀ mɑ wom bɛɛrɑndi sɑɑ kɑ lɔkɑci kɑɑ.
Wɑ wom kɑrihã kulu dɛcɛ ɑ̀ bɔm, zɑmɑ ɑ̀ lɑɑkɑli bo goono wom gɑɑ.
Wɑ wom bɔm ci bɔrɔ. Wɑ bɑtu. Wom zojikɑri, Ibilisi go wom hundi kɑ dure zɑngɑ muusu beeri. À go ceeci bɔrɔ kɑ ngɑ mɑ ŋmɑɑ.
Wɑ hungu ɑ̀ sɛ zɑ kɑ wom sinji kɑ boori nɑɑne kunɑ. Wom go bei tɑɑbi fɔlɔnku yom yɑ go tɛ wom nyɑize yom kunɑ kɑ ǹ goono hɑndunyɑ.
Ammɑ Ikpɛ, gomini kulu Kpe, ɑ̀ no wom cɛɛ ngɑ deizɑ kɑ ɑ̀ si beeni dɔ Mɛsiyɑ Yesu kunɑ. Sɑɑ kɑ wom tɑɑbi bɑndɑ fɔ, ɑ̀ bɑndɑ ngɑ bumbum yɑ kɑɑ wom tɔɑndi. À kɑɑ wom tɑbɑtɑndi kɑ wom bine yom no gɑɑbi. À kɑɑ wom sinji mo.
Deizɑ ndɑ dɑbɑri mɑ ci ɑ̀ ŋmɔne yom jiiri dubu ndɑ dubu yom. Ami.
A nɑ tirɑ cɛnɑ wɔ hɑntum wom sɛ ndɑ Silɑfim gɑɑkɑsine, ngɑ kɑ ɑ lɑsɑbu nyɑize nɑɑnekpɛ. A go wom no himmɑ ko tɛ sɛdɑ wom sɛ kɑ wɔne yɑ ci Ikpɛ gomini cimi cimi. Wom mɑ cɛ ɑ̀ kunɑ hɑli ɑ̀ mɑ boori.
Mɑrgɑ suubɑntɛ kɑ ɑ̀ goono Bɑbiloni kpɑɑrɑ ɑ̀ go wom fɔɔ. Yɑ no ɑ ize Mɑɑku.
Wɑ cɛrɛ fɔɔ ndɑ jɛrɛbɛ sumsumyom hinno bɑɑkɑsine kunɑ. Lɑɑkɑli kɑne mɑ bɑrɑ ndɑ wom kulu Mɛsiyɑ kunɑ. Ami.
Hɛɛ Simɔ Piɛɛ, hɛɛ yɑ ci Yesu Mɛsiyɑ tɑm ndɑ ɑ̀ diyɑ. A go tirɑ wɔ hɑntum wɔm sɛ wom kɑ wom du nɑɑne bɛɛrɛkpɛ ndɑ i yom, i ŋmɔne Ikpɛ ndɑ i Fɑɑbɑkɔ Yesu Mɛsiyɑ cɛyom susu gɑɑ.
Gomini ndɑ lɑɑkɑli kɑne mɑ tɔntɔnu wom sɛ Ikpɛ ndɑ i Kpe Yesu beiyom kunɑ.
Mɛsiyɑ Ikpɛtɛrɛ dɑbɑri nɑ i nɑ hɛ kulu kɑ ɑ̀ tilɑsi i mɑ hunɑ ndɑ, ɑ̀ beiyom dɔ. Ngɑ yɑ nɑ i cɛɛ ngɑ deizɑ dɔ ndɑ ngɑ booriyom dɔ.
Yɑ mo no ɑ̀ nɑ ɑlikɑwɑli bɛɛrɛkpɛ bɑmbɑtɑ bɑmbɑtɑ yom tɛ i sɛ. À nɑ ɑlikɑwɑli yom di no zɑmɑ wom mɑ meigu ndɑ Ikpɛ hɑɑli zɑ kɑ wom kɔmɑ fumbi wɔne gɑɑ kɑ ɑ̀ goono hɑndunyɑ kunɑ bineibɑɑi sɑbu sɛ.
Ngɑ di bumbum sɛ mo no, wom kulu wɑ himmɑ dɑm kɑ booriyom tɔntɔnu wom nɑɑne gɑɑ, booriyom gɑɑ mo beire.
Beire gɑɑ mo wɑ bɔm hiniyom tɔntɔnu. Bɔm hiniyom gɑɑ mo, wɑ suuru tɔntɔnu. Suuru gɑɑ mo, wɑ Ikpɛ gɑnɑyom tɔntɔnu.
Ikpɛ gɑnɑyom gɑɑ mo, wɑ nyɑize bɑɑkɑsine tɔntɔnu. Nyɑize bɑɑkɑsine gɑɑ mo wɑ bɑɑkɑsine tɔntɔnu.
À himɑ hɛ nge yom di mɑ goono wom gɑɑ kɑ bɑ kɑ tɔntɔnu mo zɑmɑ ǹ nɑm wom mɑ si gɔrɔ kɔnu. Ǹ nɑm wom mɑ si zɑm bɑrikɑ mɑ i Kpe Yesu Mɛsiyɑ beiyom kunɑ.
Bɔrɔ kɑ hɛ nge yom di si ɑ̀ gɑɑ, diyom dumbɔkpɛ no zɑngɑ dɑnɑm no. À dinigɑ kɑ Ikpɛ nɑ ngɑ hinnɑndi ngɑ dom dulum yom gɑɑ.
À sɛ no, nyɑizei, wɑ himmɑ dɑm kɑ bei ndɑ cimi Ikpɛ nɑ wom cɛɛ, ɑ̀ nɑ wom suubɑ. Ngɑ di tɛyom gɑɑ, wom si kɑti pɑi.
Yɑ no Ikpɛ kɑɑ tu wom sɛ wom mɑ huro ndɑ bɛɛrɛ i Kpe Yesu Mɛsiyɑ kɑ ɑ̀ ci Fɑɑbɑkɔ, ɑ̀ kpetɛrɛ kɑ ɑ̀ sindɑ beeniyom kunɑ.
À sɛ no, ɑ go wetere kɑ wom hɔngɑndi hɛ nge yom di sɑɑ kulu. Wom go hɛ nge yom di bei zɑ kɑ Ikpɛ nɑ wom sinji kɑ boori cimi kunɑ.
Oò, ɑ go lɑsɑbu ɑ̀ sɑbɑ sɑɑ kulu kɑ ɑ goono gɑɑhɑm kunɑ kɑ ɑ̀ ci zɑngɑ kuuru bukɑ, yɑ wom hɔngɑndi hɛ nge yom di.
A bei kɑ ɑ buyom mɑɑni kɑ yɑ fee ndɑ kuuru bukɑ wɔ zɑngɑ i Kpe Yesu Mɛsiyɑ nɑ ɑ cɛbɛ.
Ammɑ ɑ go kɑ ɑ̀ wetere kulu tɛ hɑli bɑ ɑ dirɑ bɑndɑ kɑ ɑ̀ ci bu, wom mo hɔngɔ hɛ nge yom di lɔkɑci kulu.
Hɛ kɑ sɛ ɑ gɑ kɑ nge yom di cii yɑ ci kɑ i mɑnɑ jendi cɛmbɛrɛkpɛ yom gɑnɑ. Ammɑ i nɑm wom nɑ i Kpe Yesu Mɛsiyɑ dɑbɑri ndɑ ɑ̀ kɑɑyom bei. I tɛ sɛdɑ mo ndɑ moo, i yom kɑ i di ɑ̀ bɛɛrɛ bɑmbɑtɑ.
À du bɛɛrɛ ndɑ deizɑ Bɑɑbɑ Ikpɛ dɔ, sɑɑ kɑ jinde fɔ hunu zɑ deizɑ kɑ ɑ̀ bisɑ deizɑ kulu dɔ kɑ sendi ɑ̀ bɔm. À cii: Bɔrɔ wɔne yɑ ci ɑ Ize Binegɑnji, kɑ ɑ̀ gɑɑ ɑ du binekɑɑne.
I yom mɑ, i mɑɑ jinde ngɑ di kɑ ɑ̀ hunu zɑ bɛɛnɛ sɑɑ kɑ i goono Yesu bɑndɑ tɑndi kuku hɑlɑɑlɑ bɔm.
I gundɑ ɑndebitɛrɛ sendi mo kɑ ɑ̀ tɑbɑi kɑ bisɑ hɛ kɑ i di. Wom go tɛ ihinno kɑ wom go lɑɑkɑli yeti ɑ̀ gɑɑ zɑngɑ wom gɑ lɑɑkɑli yeti fitilɑ gɑɑ kɑ ɑ̀ go kɑɑri kube kunɑ. À gɑ kɑɑri kɑlɑ mɑ mɑ sinti boyom, susubɑ hɑndɑriyɑize mo mɑ tunu kɑ kɑɑri wom bine yom kunɑ.
Wom mɑ wɔne bei mɑ jinɑ, Ikpɛ Sendi kunɑ ɑndebitɛrɛ kulu sindɑ fɑsɑliyom bɔrɔ fɑhɑm bɔm.
Andebitɛrɛ mɑnɑ hunu bɔrɔ fɔ binebɑɑ dɔ, bɑ ce fɔ. Ammɑ Biyɑ Hɑlɑɑlɑ yɑ nɑ Ikpɛ ŋmɔne bɔrɔ hɑlɑɑlɑ yom fum hɑli ǹ nɑ ɑndebitɛrɛ sendi yom cii.
Andebi tɑngɑri tɑngɑri yom goono jɑmɑ di kunɑ dɑm. Zɑngɑ yɑ mɑɑsɑ cooɑndikɔ tɑngɑri tɑngɑri yom kɑɑ goono wom gɑme kunɑ. Ǹ kɑɑ mɔnɔ kɑ huro kɑ kɑɑndɑ cɛbɛ yom kɑ ǹ sindɑ cimi, cɛbɛ yom kɑ ǹ kɑɑndɑ hɑlɑciyom. Bɑ Kpe mo kɑ ɑ̀ nɑ ǹ dei, ǹ gɑ ɑ̀ ze. Ǹ kɑɑ hɑlɑciyom cendi ndɑ wɑɑsi ngei bɔm.
Bɔrɔ boobo bine gɑ ǹ gɑnɑ ǹ hɑlɑciyom kunɑ. Ǹ sɑbu sɛ no, ǹ go cimi fɔndɔ di sendi yɑmu.
Hɛ bɑɑyom futu gɑɑ no cooɑndikɔ tɑngɑri tɑngɑri yom kɑɑ wom fɑfɑgu ndɑ ngei sendi zɑmbɑkpɛ yom. Ammɑ zɑ dom Ikpɛ jisi kɑ ǹ ciiti, ɑ̀ si jɛ. Ǹ hɑlɑciyom bɑ tɔ.
Ikpɛ mɑnɑ ngɑ dɔntɔneize yom kɑ ǹ nɑ dulum tɛ bɑkɑɑ, ɑmmɑ ɑ̀ nɑ ǹ cetu ciyomɑ guusu guusɔ kunɑ. Ǹ goono hɔɑntɛ nungu kɑ kube goono. À nɑ ǹ jisi ciiti kɑ ɑ̀ gɑ kɑɑ sɛ.
Bine, Ikpɛ mɑnɑ dɑm jinɑ hɑndunyɑ bɑkɑɑ kɑlɑ Nowe kɑ ɑ̀ ci cɛɑndiyom susu fɛɛkɔ. À nɑ Nowe fɑɑbɑ ndɑ bɔrɔ iye fɔ mɑ sɑɑ kɑ Ikpɛ nɑ tunfɑnɑ hɑri tɑm hɑndunyɑ beerem bɔm kɑ ǹ hungu kɑ Ikpɛ gɑnɑ.
Sodum kpɑɑrɑ ndɑ Gomorɑ kpɑɑrɑ Ikpɛ nɑ ǹ ciiti kɑ ǹ hɑlɑci. À nɑ ǹ zeeri kɑ ǹ yeti boosu. À gɑɑ nɑ, Ikpɛ nɑ ǹ tɛ deedɑndi beerem sɛ, beerem kɑ ǹ si kɑ Ikpɛ gɑnɑ.
À nɑ Lotu kɑ ɑ̀ ci bɔrɔ cɛɑntɛ susu kɑɑ. Lotu bine sɑrɑ ndɑ ilɑlɔ tɛkɔ yom hɑwizetɛrɛ gɔrɛ.
Bɔrɔ cɛɑntɛ susu wɔ, ɑ̀ nɑ ngɑ gɔrɛ tɛ ǹ gɑme. À nɑ ngɑ hundi cɛɑntɛ susu tɑɑbɑndi mɑ ifutu futu mɑ kɑ bɑ kulu beerem kɑ ǹ bɑ si ndɑ Ikpɛ fɔndɑ, ǹ tɛyom kɑ ɑ̀ gɑ di kɑ mɑɑ sɑbu sɛ.
Zɑngɑ Kpe nɑ ngɑ di tɛ Lotu sɛ, ɑ̀ ŋmɑɑni kɑ ngɑ gɑnɑkɔ yom kɑɑ tɑɑbi kunɑ. À ŋmɑɑni kɑ beerem kɑ ǹ mɑnɑ cɛɑndi susu jisi ciiti hɑnu sɛ ǹ mɑ du bɔnɑndiyom.
Yɑ mɑ Ikpɛ kɑɑ tɛ beerem sɛ kɑ ǹ gɑ kɑ ngei bineibɑɑi gɑnɑ kɑ bɑɑ hɛ kɑ ɑ̀ gɑ kɑ ǹ bine ziibɑndi. Ǹ gɑ meirekpɛ fɛntɛ mɑ. Binesɛndɔkpɛ yom nɑ, tɔtɔkpɛ yom. Ǹ si hɑmburu kɑ gɑsi mɑ ndɑ kɑ ǹ gɑ bɛɛnɛ deizɑ kpɛ yom woo.
Bɑ Ikpɛ dɔntɔneize yom kɑ ǹ gundɑ gɑɑbi ndɑ dɑbɑri kɑ bisei ǹ si kɑɑndɑ woobi ciiti ǹ bɔm Kpe jine.
Ammɑ bɔrɔ nge yom di zɑm lɑsɑbu nɑ zɑngɑ gɑnjihɑm yom kɑ ǹ nɑ ǹ hɛi ǹ mɑ dii kɑ hɑlɑci sɛ. Beerem wɔ gɑ sendi kɑ hɛ yom kɑ ǹ si fɑhɑm woo. Ǹ kɑɑ hɑlɑci nɑ ngei hɑsɑrɔ sɑbu sɛ.
Ǹ bɑ du ngei tɛyom kɑ ǹ sindɑ cɛyom susu bɑnɑndi. Ǹ ci beerem kɑ ɑ̀ kɑɑni ǹ sɛ ǹ mɑ ngei bineibɑɑi tɛ ko fɑɑriŋmɑɑ zɑɑri kpɑrɛ kunɑ. Beerem nɑ kɑ ǹ ci zɑngɑ tombi yom ndɑ ziibi yom. Ǹ go fɑɑriŋmɑɑ ngei zɑmbɑ kunɑ kɑ jingɑru ŋmɑɑ ndɑ wom.
Zinɑ mookpɛ yom no kɑ ǹ si cɛ mo ndɑ dulum tɛyom pɑi. Ǹ go beerem kɑ ǹ mɑnɑ sinji kɑ boori hiri kɑ dii. Ǹ nɑ ngei bine dɔnɑndi hɛ bɑɑyom futu. Lɑɑliize yom mo no.
Ǹ nɑ fɔndɔ cɛɑntɛ nɑm kɑ dɛrɛ. Bine, ǹ go ɑndebi Bɑlɑm, Bezo koo fɔndɔ gɑnɑ, ngɑ kɑ ɑ̀ bɑɑ gbei kɑ ɑ̀ sindɑ cɛyom susu bɑnɑndi.
Ammɑ fɑrikɑ fɔ nɑ Bɑlɑm dulum bɔgu ɑ̀ bɔm. Fɑrikɑ kɑ ɑ̀ si sendi, sendi ɑ̀ sɛ ndɑ iburɑdɑm jinde. À nɑ ɑndebi di hɔllɔkomtɛrɛ jɛ.
Bɔrɔ nge yom di bɑrɑ no zɑngɑ tondi guusu fɔci yom kɑ ǹ sindɑ hɑri, buru yom kɑ hɑri hɛo feeni. Ikpɛ nɑ kube bi tici tici nungu kɑ ɑ̀ sindɑ beeniyom jisi ǹ sɛ.
Ǹ go fɑɑre sendi kɔnu yom cii. Ǹ go beerem hiri kɑ dii bineibɑɑi gɑɑ ndɑ hɑwizetɛrɛ tɛyom gɑɑ, nge yom kɑ ǹ kɔmɑ wɔ kɑ yom goono dɛrɛyom kunɑ dɔ.
Ǹ gɑ bɔrɔcinitɛrɛ ɑlikɑwɑli tɛ ǹ sɛ bɑ kɑ ngei bumbum gɑ ci fumbi tɑmtɛrɛ kunɑ. Hɛ kɑ ɑ̀ gɑɑŋmɑɑ bɔrɔ bɔm, bɔrɔ ci ɑ̀ sɛ tɑm noyɑ.
Ǹ kɔmɑ hɑndunyɑ ziibi yom gɑɑ Kpe Yesu Mɛsiyɑ kɑ ɑ̀ ci Fɑɑbɑkɔ ɑ̀ beiyom dɔ. À bɑndɑ de ǹ kɑɑ yɑɑrɑ kɑ wuluwɑli hɑndunyɑ ziibi yom kunɑ, hɑndunyɑ wɔ gɑɑŋmɑɑ ǹ bɔm. Ǹ kɔkɔrɔ bɑndɑ goonoyom, ɑ̀ jɑɑsɑ sintine gɔrɛ.
Ǹ mɑ si cɛyom susu fɔndɔ bei ɑ̀ bisɑ, de sɑɑ kɑ ǹ nɑ ɑ̀ bei, ɑ̀ bɑndɑ ǹ mɑ bɑndɑ bɛrɛ ɑ̀ gɑɑ ndɑ meire hɑlɑɑlɑ kɑ ǹ jinɑ kɑ no ǹ sɛ.
Hɛ kɑ yɑɑse wɔne gɑ cii, dɑhiri no ɑ̀ tɔ ǹ gɑɑ. Hɑnsi go ye hɛ kɑ ngɑ bumbum yeeri gɑɑ. Kpɛɛnɛ, kpisɔ nyɑ kɑ ǹ nyume, ɑ̀ ye kɑ bimbilo bɔtɔgɔ kunɑ.
A binebɑɑkɔ yom, ɑ go tirɑ hinkɑntɛ wɔ hɑntum wom sɛ. Tirɑ wɔne kunɑ hɑli wɔ di kunɑ, ɑ gɑ wom fɑhɑm hinno yom tunɑndi ko wom hɔngɑndi.
Wom mɑ hɔngɔ sendi yom kɑ ɑndebi hɑlɑɑlɑ yom jinɑ kɑ cii. Wom mɑ hɔngɔ mo Kpe kɑ ɑ̀ ci Fɑɑbɑkɔ ɑ̀ meire kɑ i yom, ɑ̀ diyɑ yom cii.
Wɑ wɔne bei jinɑ kɑ kɔkɔrɔ bɑndɑ hɑnu yom kunɑ, dondɑcɛrɛkpɛ yom kɑɑ kɑɑ kɑ ngei bineibɑɑi yom gɑnɑ.
Ǹ kɑɑ cii: Sɑɑ fɔ ɑ̀ kɑɑyom ɑlikɑwɑli tɔ? Sɑbɑbu kɑ ɑ̀ sɛ i go hã yɑ ci kɑ zɑ sɑɑ kɑ cɛɛ yom bu, hɛ kulu goono zɑngɑ ǹ goono zɑ Ikpɛ sinti kɑ hɛ yom tɑkɑ.
Mure kunɑ no, ǹ go dinigɑ kɑ Ikpɛ mee sendi bɔm no bɛɛnɛ goono zɑ dɑm. Yɑ no gɑndɑ mɑ tɛ kɑ hunu hɑri kunɑ kɑ goono hɑri bindi bindi Ikpɛ Sendɑ gɑɑ.
Yɑ no, hɑndunyɑ kɑ ɑ̀ goono dom, ɑ̀ hɑlɑci sɑɑ kɑ tunfɑnɑ hɑri nɑ ɑ̀ gɔnu.
Ammɑ ndɑ sendi fɔlɔnku Ikpɛ nɑ mɑɑsɑ bɛɛnɛ ndɑ mɑɑsɑ gɑndɑ jisi nini sɛ. À go kɑ ǹ jɛ ciiti hɑnu sɛ kɑ ɑ̀ kunɑ ɑ̀ kɑɑ beerem kɑ ǹ si kɑ Ikpɛ gɑnɑ ciiti kɑ ǹ hɑlɑci.
Ammɑ ɑ binebɑɑkɔ yom, wom mɑ si dinigɑ hɛ fɔlɔnku. Ngɑ neyɑ. Hɑnu fɔlɔnku Kpe dɔ zɑngɑ jiiri dubu fɔ no. Jiiri dubu mo zɑngɑ hɑnu fɔlɔnku nɑ.
Kpe si mure pɑi ndɑ ngɑ ɑlikɑwɑli tɔnɑndiyom, zɑngɑ bɔrɔ fɔ yom go kɑ ɑ̀ tɑmmɑ. Ammɑ ɑ̀ gundɑ suuru kuku i sɛ. À si bɑɑ bɑ bɔrɔ fɔ mɑ hɑlɑci, ɑmmɑ ɑ̀ gɑ bɑɑ bɔrɔ kulu mɑ tuubi kɑ bɛrɛ.
Ammɑ Kpe Hɑnu bɑ kɑɑ no, zɑngɑ zee cini kɑɑ ciini kunɑ. Hɑnu ngɑ di, bɛɛnɛ kɑɑ bisɑ ndɑ kɔsɔngu bɑmbɑtɑ. Hɛ yom kulu kɑ Ikpɛ nɑ hɑndunyɑ tɛ ndei, ǹ kɑɑ dungu kɑ mɛnɛ. Gɑndɑ mɑ ndɑ ɑ̀ gbei yom kɑ ǹ goono ɑ̀ kunɑ, nini gɑ ǹ kulu ŋmɑɑ.
Zɑ kɑ hɛ nge yom di kulu kɑɑ hɑlɑci zɑngɑ yɑ di, ɑ̀ himɑ wom mɑ bɑrɑ gɔrɛ hɑlɑɑlɑ kunɑ ndɑ Ikpɛ gɑnɑyom kunɑ.
À himɑ wom mɑ Ikpɛ Hɑnu bɑtu ndɑ bɛɛjɛ kɑ kɑ ɑ̀ sɑsɑ. Hɑnu ngɑ di wɔ ɑ̀ kɑɑyom sɑbu sɛ, bɛɛnɛ kɑɑ dii ndɑ nini kɑ hɑlɑci. Bɛɛnɛ hɛ yom mo kɑɑ mɛnɛ ndɑ dunguɛ.
Ammɑ Ikpɛ ɑlikɑwɑli bɔm, i go bɛɛnɛ teji yom ndɑ gɑndɑ teji bɑtu, nungu yom kɑ cɛɑndiyom susu goono ndɑ gɔrɛ.
A binebɑɑkɔ yom, zɑ kɑ wom go hɛ nge yom di bɑtu ndɑ bɛɛjɛ wɑ himmɑ dɑm. Kpe mɑ wom gɑru tombi si, tɑɑli si lɑɑkɑli kɑne kunɑ.
Wɑ i Kpe suuru kuku lɑsɑbu zɑngɑ fɑɑbɑ lɔkɑci. Ngɑ nɑ i nyɑize binebɑɑkɔ Pɔlu hɑntum wom sɛ hɑikusutɛrɛ kɑ Ikpɛ nɑ ɑ̀ no bɔm.
Yɑ mɑ nɑ Pɔlu hɑntum ngɑ tirɑ yom kulu kunɑ kɑ ɑ̀ nɑ hɛ nge yom di sendi tɛ. Hɛ fɔ yom mo goono ɑ̀ tirɑ yom kunɑ kɑ ǹ fɑɑhɑmyom gɑɑbu. Hɛ yom wɔ beerem kɑ ǹ mɑnɑ du cooɑndiyom ndɑ beerem kɑ ǹ mɑnɑ sinji kɑ boori go kɑ ǹ siirɑndi. Zɑngɑ yɑ no ǹ go kɑ Ikpɛ Sendi hɑntumɑntɛ cindei mɑ siirɑndi ko kpei ngei bɔm hɑlɑciyom gɑɑ.
Ngɑ di sɛ ɑ binebɑɑkɔ yom, zɑ kɑ wom jinɑ kɑ hɛ nge yom di bei, wom mɑ lɑɑkɑli. Wɑ lɑɑkɑli zɑmɑ beerem kɑ ǹ bɑ si ndɑ Ikpɛ fɔndɑ mɑ si wom cendi dɛrɛyom kunɑ hɑli wom kɑɑ kɑm wom sinjiyom kunɑ.
Ammɑ wo beeri i Kpe Yesu Mɛsiyɑ kɑ ɑ̀ ci Fɑɑbɑkɔ ɑ̀ gomini ndɑ ɑ̀ beiyom kunɑ. Deizɑ mɑ bɑrɑ ɑ̀ sɛ, mɑɑsɑ kɑlɑ kɑ kpei, beeniyom si. Ami.
I go hɑntum wom sɛ Sendi hundikpɛ bɔm kɑ ɑ̀ goono zɑ sintine kom, wɔ kɑ i mɑɑ, wɔ kɑ i di ndɑ i moo yom, wɔ kɑ i gunɑ, wɔ kɑ i kɑmbɛ yom nɑ ɑ̀ hɑmɑ.
Hundi di bine hunutɛrɛ. I di ɑ̀ mo. I go tɛ ɑ̀ sɛdɑ kɑ ɑ̀ bɑɑru cii, Hundi di kɑ ɑ̀ si beeni kɑ ɑ̀ goono Bɑɑbɑ dɔ. Ngɑ nɑ ɑ̀ nɑ ɑ̀ kɑɑtɛrɛ i sɛ.
Wɔ kɑ i di, wɔ kɑ i mɑɑ, ngɑ no i go kɑ ɑ̀ bɑɑru cii wom sɛ domi wom mo, wom mɑ ci ɑfɔ meiguyom kunɑ ndɑ i yom. Ndɑ cimi i go ci ɑfɔ meiguyom kunɑ ndɑ Bɑɑbɑ no ndɑ ɑ̀ Ize Yesu Mɛsiyɑ.
I bine go hɛ nge yom di hɑntum wom sɛ no domi wom binekɑɑne mɑ tɔ.
Bɑɑru di bine neyɑ kɑ i mɑɑ Izɑ dɔ kɑ i go fɛɛ wom sɛ: Ikpɛ yɑ Kɑɑrikpɛ no. Kube si ɑ̀ kunɑ bɑ cɛnɑ.
De i gɑ cii i ci ɑfɔ meiguyom kunɑ ndɑ Ikpɛ ɑmmɑ i gɑ dirɑ kube kunɑ, i go tɑngɑri. I si bo cimi gbei tɛ.
Ammɑ de i go dirɑ kɑɑri kunɑ zɑngɑ Ikpɛ bumbum goono kɑɑri kunɑ, i ci ɑfɔ meiguyom kunɑ ndɑ cɛrɛ. À Ize Yesu Mɛsiyɑ kuri mo, ɑ̀ go kɑ i hinnɑndi dulum kulu gɑɑ.
De i go cii i sindɑ dulum, i gɑ kɑ i bɔm zɑmbɑ. Cimi si i kunɑ.
De i gɑ kɑ i dulum yom cii, ngɑ wɔ Nɑɑnekpɛ no, Cɛsusukpɛ mo no, ɑ̀ gɑ i yɑɑfɑ ndɑ i dulum yom. À gɑ i hinnɑndi mɑ i tɛyom kɑ ɑ̀ mɑnɑ cɛsusu gɑɑ.
De i go cii i mɑnɑ dulum tɛ, i go kɑ Ikpɛ tɛ tɑngɑrikpɛ noyɑ. À Sendɑ mo si i kunɑ.
A koo cɛnɑ yom, ɑ gɑ wɔne yom hɑntum wom sɛ nɑ domi wom mɑ si dulum tɛ. De bine mɑ bɔrɔ fɔ nɑ dulum tɛ, i gundɑ Gɑɑkɔ fɔ Bɑɑbɑ dɔ, ngɑ yɑ ci Yesu Mɛsiyɑ kɑ ɑ̀ ci Cɛsusukpɛ.
Ngɑ mɑ yɑ ci sɑsɑbɑndiyom hɛ i dulum yom sɛ, ɑ̀ mɑnɑ ci i ŋmɔne yom hinne sɛ bo, ɑmmɑ hɑndunyɑ kulu sɛ mɑ.
De i go kɑ ɑ̀ meire yom gɑnɑ, ɑ̀ gɑɑ no i tɑbɑtɑndi kɑ i nɑ ɑ̀ bei.
Bɔrɔ kɑ ɑ̀ go cii ngɑ nɑ ɑ̀ bei, ɑmmɑ ɑ̀ si kɑ ɑ̀ meire yom gɑnɑ, tɑngɑrikom no, cimi si ɑkpɛ kunɑ.
Ammɑ bɔrɔ kulu kɑ ɑ̀ go kɑ ɑ̀ Sendi gɑnɑ, Ikpɛ bɑɑkɑsine kube ɑkpɛ kunɑ. Wɔne gɑɑ no, i bo bei i goono ɑ̀ kunɑ.
Bɔrɔ kɑ ɑ̀ go cii ngɑ goono Ikpɛ kunɑ ndɑ gɔrɛ, ɑkpɛ mo dirɑ zɑngɑ Yesu Mɛsiyɑ dirɑ.
A nyɑizei, ɑ̀ mɑnɑ ci meire teji nɑ ɑ go hɑntum wom sɛ, ɑmmɑ meire zeenu no kɑ wom du zɑ sintine. Meire zeenɔ yɑ ci Sendɑ kɑ wom mɑɑ zɑ sintine.
Bine ɑ gɑ meire teji hɑntum wom sɛ, meire kɑ ɑ̀ ci cimi Mɛsiyɑ kunɑ ndɑ wom kunɑ. Kube go bisɑ, cɔfɔ kɑɑri cimi cimi hɑɑgɑ kɔ.
Bɔrɔ kɑ ɑ̀ go cii ngɑ goono kɑɑri kunɑ, ɑmmɑ ɑ̀ bine hungu ngɑ nyɑize, kube kunɑ nɑ ɑ̀ goono hɑli mɑɑsɑ.
Bɔrɔ kɑ ɑ̀ gɑ bɑɑ ngɑ nyɑize, ɑ̀ goono kɑɑri kunɑ ndɑ gɔrɛ. Hɛ fɔ kulu si ɑ̀ kunɑ kɑ ɑ̀ mɑ nɑm ɑ̀ mɑ hɑitɑ.
Ammɑ bɔrɔ kɑ ɑ̀ bine hungu ngɑ nyɑize, ɑkpɛ goono kube kunɑ. À gɑ dirɑ mɑ kube kunɑ. À si bei nungu kɑ ngɑ go kpei zɑmɑ kube nɑ ɑ̀ dɑnɑndi.
Koo cɛnɑ yom, ɑ go hɑntum wom sɛ no domi Ikpɛ nɑ wom yɑɑfɑ ndɑ wom dulum yom Mɛsiyɑ mɑɑ sɑbu sɛ.
Bɑɑbɑ yom, ɑ go hɑntum wom sɛ no domi wom go bei wɔ kɑ ɑ̀ goono zɑ sintine kom. Hɑiwɑsu yom, ɑ go hɑntum wom sɛ no, domi wom gɑɑŋmɑɑ Ilɑlɔ bɔm. Koo cɛnɑ yom, ɑ gɑ hɑntum wom sɛ no domi wom nɑ Bɑɑbɑ bei.
Bɑɑbɑ yom, ɑ gɑ hɑntum wom sɛ no domi wom nɑ wɔ kɑ ɑ̀ goono zɑ sintine kom bei. Hɑiwɑsu yom, ɑ gɑ hɑntum wom sɛ no domi wom gundɑ gɑɑbi. Ikpɛ Sendɑ mo goono wom kunɑ ndɑ gɔrɛ. Wom gɑɑŋmɑɑ mɑ Ilɑlɔ bɔm.
Wɑ si bɑɑ hɑndunyɑ wɑlɑ hɛ yom kɑ ǹ goono hɑndunyɑ. Bɔrɔ kulu kɑ ɑ̀ go bɑɑ hɑndunyɑ, bɑɑkɑsine Bɑɑbɑ sɛ si ɑkpɛ kunɑ.
Hɛ kulu kɑ ɑ̀ goono hɑndunyɑ kunɑ, ǹ bɑ ɑfɔ mɑnɑ hunu Bɑɑbɑ dɔ kɑlɑ hɑndunyɑ dɔ. Ngei yɑ ci bineibɑɑi ndɑ hɛ kɑ moo di kulu ɑ̀ mɑ bɑɑ, ndɑ hundi ibɑɑi fɑɑre.
Hɑndunyɑ ndɑ ngɑ bineibɑɑi go beeni. Ammɑ bɔrɔ kɑ ɑ̀ gɑ kɑ Ikpɛ binebɑɑ tɛ, ɑkpɛ bɑ gɔrɔ beeniyom si.
Koo cɛnɑ yom, kɔkɔrɔ bɑndɑ guuru nee. Wom mɑɑ ǹ cii Mɛsiyɑ zojikɑri go kɑɑ. Bɑ mɑɑsɑ Mɛsiyɑ zojikɑri boobo tunu. À sɛ no i bei kɔkɔrɔ bɑndɑ guuru di no.
Ǹ hunu i kunɑ ɑmmɑ ǹ mɑnɑ ci i ŋmɔne yom. De i ŋmɔne yom no, dom ǹ go gɔrɔ i gɑme. Ammɑ ǹ fee ndɑ i yom zɑmɑ ǹ mɑ cɛbɛ tɛrɛkpɑrɛ kɑ ǹ kulu mɑnɑ ci i ŋmɔne yom.
Wom wɔ, wom du jii toliyom kɑ ɑ̀ ci suubɑyom sɛdɑ kɑ ɑ̀ hunu Hɑlɑɑlɑkpɛ dɔ. Wom go hɛ kulu bei mo.
Yɑ nɑ hɑntum wom sɛ zɑmɑ kɑ wom si cimi bei bo, ɑmmɑ kɑ wom go kɑ ɑ̀ bei sɛ no. Wom go bei mo tɑngɑri bɑ ɑfɔ si hunu cimi kunɑ.
Mee yɑ ci tɑngɑrikpɛ? Ngɑ yɑ ci bɔrɔ kɑ ɑ̀ go cii Yesu mɑnɑ ci Mɛsiyɑ. Akpɛ yɑ ci Mɛsiyɑ zojikɑri kɑ ɑ̀ go Bɑɑbɑ ndɑ Ize ze.
Bɔrɔ kulu kɑ ɑ̀ go kɑ Izɑ ze, ɑkpɛ sindɑ Bɑɑbɑ. Bɔrɔ kɑ ɑ̀ cii ndɑ ngɑ mee ngɑ wɔ Ize di ŋmɔne nɑ, ɑkpɛ gundɑ Bɑɑbɑ mo.
À sɛ no, hɛ kɑ wom mɑɑ zɑ sintine, wɑ nɑm ɑ̀ mo goono wom kunɑ ndɑ gɔrɛ. De hɛ kɑ wom mɑɑ zɑ sintine goono wom kunɑ ndɑ gɔrɛ, wom mo, wom kɑɑ goono ndɑ gɔrɛ Ize ndɑ Bɑɑbɑ kunɑ.
Alikɑwɑli kɑ ngɑ bumbum tɛ i sɛ, ngɑ yɑ ci hundi kɑ ɑ̀ si beeni.
A nɑ wɔne yom hɑntum wom sɛ mo kɑ simbɑ ndɑ beerem kɑ ǹ gɑ wom dɛrɑndi.
Wom wɔ, toliyom suubɑyom sɛdɑ kɑ wom du Hɑlɑɑlɑkpɛ dɔ ɑ̀ goono wom kunɑ ndɑ gɔrɛ hɑli wom si bɑɑ bɔrɔ fɔ kulu mɑ wom cɛbɛ. Ammɑ zɑngɑ ɑ̀ toliyom suubɑyom sɛdɑ go wom cɛbɛ hɛ kulu, ngɑ mo yɑ ci cimi. À mɑnɑ ci tɑngɑri. Ndɑ zɑngɑ ɑ̀ nɑ wom cɛbɛ, wom mo goono ɑ̀ kunɑ yɑ di ndɑ gɔrɛ.
Mɑɑsɑ koo cɛnɑ yom, wom mo goono ɑ̀ kunɑ ndɑ gɔrɛ domi sɑɑ kɑ Mɛsiyɑ hunu tɛrɛ i mɑ yɑru. Hɑwi mɑ si i dii ɑ̀ jine ɑ̀ kɑɑyom gɑɑ.
De wom go bei ngɑ yɑ cɛsusu no, wom mɑ bei mo bɔrɔ kulu kɑ ɑ̀ go cɛyom susu gbei tɛ, ɑ̀ dɔ no ǹ nɑ ɑkpɛ hɛi.
Wɑ gunɑ fɑ bɑɑkɑsine dimi kɑ Bɑɑbɑ nɑ i no hɑli ǹ mɑ i cɛɛ Ikpɛ ize yom. À sɛ no, hɑndunyɑ si i bei domi hɑndunyɑ mɑnɑ Ikpɛ bei.
A bine bɑɑkɔ yom, mɑɑsɑ i bɑrɑ nɑ Ikpɛ ize yom. Hɛ kɑ i kɑɑ ci, ɑ̀ mɑnɑ hunutɛrɛ jinɑ. Ammɑ i go bei sɑɑ kɑ Mɛsiyɑ hunutɛrɛ i kɑɑ bɑrɑ zɑngɑ ngɑ domi i kɑɑ di ɑ̀ zɑngɑ ɑ̀ goono.
Bɔrɔ kulu kɑ ɑ̀ gundɑ bɛɛjɛ ngɑ di Mɛsiyɑ kunɑ, ɑkpɛ go kɑ ngɑ bɔm hinnɑndi zɑngɑ Mɛsiyɑ hinne.
Bɔrɔ kulu kɑ ɑ̀ bo dulum tɛ, ɑkpɛ go kɑ Ikpɛ fɔndɑ tɑɑmu. Dulum bine yɑ ci bɔrɔ bɑ si ndɑ fɔndɑ.
Wom bine go bei kɑ Mɛsiyɑ hunutɛrɛ nɑ domi ɑ̀ mɑ i dulum yom kɑɑ. Dulum mo si ɑ̀ kunɑ bɑ cɛnɑ.
Bɔrɔ kulu kɑ ɑ̀ goono ɑ̀ kunɑ ndɑ gɔrɛ, ɑ̀ si bo dulum tɛ. Bɔrɔ kulu mo kɑ ɑ̀ bɑ dulum tɛ, ɑkpɛ mɑnɑ di Mɛsiyɑ no, ɑ̀ mɑnɑ ɑ̀ bei mo.
Koo cɛnɑ yom, bɔrɔ fɔ kulu mɑ si wom dɛrɑndi. Bɔrɔ kɑ ɑ̀ bo cɛyom susu gbei tɛ, ngɑ yɑ ci bɔrɔ cɛɑntɛ susu zɑngɑ Yesu ci Cɛsusukpɛ.
Bɔrɔ kɑ ɑ̀ bɑ dulum tɛ, Ibilisi dɔ nɑ ɑ̀ hunu. Zɑ sintine no Ibilisi cini ko dulum tɛ. À sɛ no, Ikpɛ Ize hunutɛrɛ ɑ̀ mɑ Ibilisi gbei yom hɑlɑci.
Bɔrɔ kulu kɑ ǹ nɑ ɑ̀ hɛi Ikpɛ dɔ, ɑ̀ si bo dulum tɛ domi Ikpɛ dumɑi goono ɑkpɛ kunɑ ndɑ gɔrɛ. À si hini ko dulum tɛ domi ǹ nɑ ɑ̀ hɛi Ikpɛ dɔ.
Wɔne gɑɑ no, ǹ go kɑ Ikpɛ ize yom ndɑ Ibilisi ize yom fɑyɑnkɑ. Bɔrɔ kulu kɑ ɑ̀ si bɑ cɛyom susu gbei tɛ, ɑkpɛ mɑnɑ ci Ikpɛ ŋmɔne. Yɑ nɑ, bɔrɔ kɑ ɑ̀ si bɑɑ ngɑ nyɑize mo.
Bɑɑru kɑ wom mɑɑ zɑ sintine, ngɑ neyɑ. I mɑ bɑɑ cɛrɛ.
À mɑnɑ ci zɑngɑ Kɑinu kɑ ɑ̀ ci Ilɑlɔ ŋmɔne. À bine tɔ hɑli ɑ̀ nɑ ngɑ cɛɛnɛ wi. Ifɔ sɛ no ɑ̀ nɑ ɑ̀ wi? À nɑ ɑ̀ wi nɑ zɑmɑ ɑ̀ gbei yom bɑrɑ ilɑlɔ yom ɑmmɑ ɑ̀ cɛɛnɛ gbei yom cɛyom susu ŋmɔne yom no.
Nyɑizei, wɑ si mɑmɑci de hɑndunyɑ bine go hungu wom.
I go bei i bisɑ bu gɑɑ kɑ tɔ hundi dɔ domi i go bɑɑ i nyɑize yom. Bɔrɔ kɑ ɑ̀ sindɑ bɑɑkɑsine ngɑ nyɑize sɛ, ɑkpɛ goono bu kunɑ ndɑ gɔrɛ.
Bɔrɔ kulu kɑ ɑ̀ bine go hungu ngɑ nyɑize, bɔrɔ wikɔ no. Wom go bei kɑ bɔrɔ wikɔ bɑ ɑfɔ sindɑ hundi kɑ ɑ̀ si beeni ngɑ kunɑ ndɑ gɔrɛ.
Wɔne gɑɑ nɑ i go kɑ Ikpɛ bɑɑkɑsine bei domi Mɛsiyɑ nɑ ngɑ hundi no i sɑbu sɛ. À himɑ i mɑ i hundi yom mɑ no nyɑize yom sɑbu sɛ.
Bɔrɔ kɑ ɑ̀ gundɑ hɛ kɑ ɑ̀ wɑsɑ hundi sɛ, ɑ̀ gɑ di mo ngɑ nyɑize bɑnji kunɑ ɑmmɑ ɑ̀ mɑnɑ sisibi ɑ̀ sɛ, zɑngɑ mɛtɛ dimi nɑ Ikpɛ bɑɑkɑsine goono ɑkpɛ kunɑ ndɑ gɔrɛ?
A koo cɛnɑ yom, i bɑɑkɑsine mɑ si tɛ sendi gɑɑ wɑlɑ ndɑ hinje kpɑrɛ hinne, ɑmmɑ tɛyom gɑɑ cimi kunɑ.
Ngɑ di gɑɑ no, i go bei i yom yɑ cimi bɔrɔ yom nɑ. I gɑ i bine tɑbɑi Ikpɛ jine mo.
Bɑ de i bine go kɑ i ciiti kɑ zeeri, i go bei Ikpɛ beeri kɑ bisɑ i bine yom. À go hɛ kulu bei mo.
A binebɑɑkɔ yom, de i bine si kɑ i ciiti kɑ zeeri kulu i yɑru Ikpɛ jine.
Hɛ kulu kɑ i go ŋmɑɑrɛ i go du ɑ̀ Ikpɛ dɔ, zɑmɑ i go kɑ ɑ̀ meire yom gɑnɑ. I go tɛ mo hɛ yom kulu kɑ ɑ̀ kɑɑni ɑ̀ sɛ.
Wɔne yɑ ci ɑ̀ meire. I mɑ nɑɑne ɑ̀ Ize Yesu Mɛsiyɑ mɑɑ gɑɑ. I mɑ bɑɑ cɛrɛ mo ndɑ zɑngɑ ɑ̀ meire kɑ ɑ̀ nɑ i nɑ goono ndɑ.
Bɔrɔ kɑ ɑ̀ go kɑ ɑ̀ meire yom gɑnɑ, ɑkpɛ goono Ikpɛ kunɑ ndɑ gɔrɛ. Ikpɛ mo goono ɑkpɛ kunɑ ndɑ gɔrɛ. Wɔne gɑɑ no i go bei kɑ Ikpɛ goono i kunɑ ndɑ gɔrɛ Biyɑ Hɑlɑɑlɑ kɑ ɑ̀ nɑ i no gɑɑ.
A binebɑɑkɔ yom, wɑ si cimɑndi biyɑ kulu gɑɑ ɑmmɑ wɑ biyɑ yom bubure kɑ di hɑli de Ikpɛ ŋmɔne yom no. Wom mɑ ɑ̀ tɛ domi ɑndebi tɑngɑri tɑngɑri boobo go seesee hɑndunyɑ kunɑ.
Wɔne gɑɑ no wom go kɑ Ikpɛ Biyɑ bei. Biyɑ kulu kɑ ɑ̀ go cii Yesu Mɛsiyɑ kɑɑ no gɑɑhɑm kunɑ, biyɑ ngɑ di Ikpɛ ŋmɔne nɑ.
Biyɑ kulu kɑ ɑ̀ si cii Yesu Mɛsiyɑ kɑɑ no gɑɑhɑm kunɑ, biyɑ ngɑ di mɑnɑ ci Ikpɛ ŋmɔne. Biyɑ di yɑ Mɛsiyɑ zojikɑri nɑ kɑ wom mɑɑ ǹ cii ɑ̀ gɑ kɑɑ, kɑ mɑɑsɑ ɑ̀ goono hɑndunyɑ kunɑ kɔ.
Koo cɛnɑ yom, wom yɑ Ikpɛ ŋmɔne yom no. Wom gɑɑŋmɑɑ ǹ bɔm, zɑmɑ ngɑ kɑ ɑ̀ goono wom kunɑ, ɑ̀ beeri kɑ bisɑ wɔ kɑ ɑ̀ goono hɑndunyɑ kunɑ.
Ngei wɔ hɑndunyɑ ŋmɔne yom no. À sɛ no ǹ go sendi hɑndunyɑ hɛ yom bɔm. Hɑndunyɑ mɑ go hɑngɑ dɑm ǹ sɛ.
I yom wɔ, Ikpɛ ŋmɔne yom nɑ. Bɔrɔ kɑ ɑ̀ gɑ kɑ Ikpɛ bei, ɑ̀ hɑngɑ dɑm i sɛ. Bɔrɔ kɑ ɑ̀ mɑnɑ ci Ikpɛ ŋmɔne mo ɑ̀ si hɑngɑ dɑm i sɛ. Ngɑ di gɑɑ no, i go cimi biyɑ ndɑ dɛrɛyom biyɑ fɑyɑnkɑ.
A binebɑɑkɔ yom, i mɑ bɑɑ cɛrɛ domi bɑɑkɑsine wɔ Ikpɛ dɔ nɑ ɑ̀ hunu. Bɔrɔ kulu kɑ ɑ̀ gundɑ bɑɑkɑsine, ǹ nɑ ɑ̀ hɛi Ikpɛ dɔ. À go kɑ Ikpɛ bei mo.
Bɔrɔ kɑ ɑ̀ sindɑ bɑɑkɑsine, ɑ̀ si Ikpɛ bei no domi Ikpɛ cɛ bɑɑkɑsinekpɛ nɑ.
Wɔne gɑɑ no Ikpɛ nɑ ngɑ bɑɑkɑsine kɑɑtɛrɛ i sɛ kɑ Ikpɛ nɑ ngɑ Ize fɔlɔnku dɔntɔm hɑndunyɑ kunɑ domi i mɑ hunɑ ɑ̀ dɔ.
Wɔne yɑ ci bɑɑkɑsine, ɑ̀ mɑnɑ ci i go bɑɑ Ikpɛ bo, ɑmmɑ ngɑ yɑ bɑɑ i yom kɑ ngɑ Ize dɔntɔm ɑ̀ mɑ ci sɑsɑbɑndiyom hɛ i dulum yom sɑbu sɛ.
A binebɑɑkɔ yom, zɑ kɑ Ikpɛ bɑɑ i yom zɑngɑ yɑ, ɑ̀ himɑ i yom mo i mɑ bɑɑ cɛrɛ.
Bɔrɔ fɔ kulu mɑnɑ di Ikpɛ bɑ ce fɔ. De i go bɑɑ cɛrɛ Ikpɛ bo goono i kunɑ ndɑ gɔrɛ. À bɑɑkɑsine mo goono i kunɑ kɑ kube.
À gɑɑ nɑ i gɑ bei i goono Ikpɛ kunɑ ndɑ gɔrɛ, ngɑ mo goono i kunɑ ndɑ gɔrɛ zɑmɑ i gundɑ ɑ̀ Biyɑ.
I di ko tɛ sɛdɑ kɑ Bɑɑbɑ nɑ ngɑ Ize dɔntɔm no ɑ̀ mɑ ci hɑndunyɑ Fɑɑbɑkɔ.
Bɔrɔ kulu kɑ ɑ̀ go tu kɑ Yesu yɑ Ikpɛ Ize no, Ikpɛ goono ɑkpɛ kunɑ ndɑ gɔrɛ. Akpɛ mo goono Ikpɛ kunɑ.
I nɑ bɑɑkɑsine bei kɑ Ikpɛ gundɑ i sɛ. I go nɑɑne bɑɑkɑsine di gɑɑ mo. Ikpɛ yɑ ci bɑɑkɑsinekpɛ. Bɔrɔ kɑ ɑ̀ goono bɑɑkɑsine kunɑ ndɑ gɔrɛ, ɑkpɛ goono Ikpɛ kunɑ ndɑ gɔrɛ. Ikpɛ mɑ goono ɑkpɛ kunɑ ndɑ gɔrɛ.
Zɑngɑ Mɛsiyɑ goono, yɑ no i yom mo, i goono hɑndunyɑ wɔ kunɑ. À dɔ no bɑɑkɑsine kube i kunɑ hɑli i mɑ yɑru ciiti hɑnu hine.
Hɑmburu si bɑɑkɑsine kunɑ. Ammɑ bɑɑkɑsine kɑ ɑ̀ kube, ɑ̀ go hɑmburu gɑɑrɛ. Bɔrɔ kɑ ɑ̀ go hɑmburu, ciiti sɑbu sɛ no ɑ̀ go hɑmburu. Bɔrɔ kɑ ɑ̀ go hɑmburu mo, ɑkpɛ mɑnɑ kube bɑɑkɑsine kunɑ.
I yom wɔ, i gundɑ bɑɑkɑsine Ikpɛ sɛ no domi ngɑ yɑ jinɑ kɑ bɑɑ i yom.
De bɔrɔ fɔ go cii ngɑ gɑ bɑɑ Ikpɛ, ɑmmɑ ɑ̀ bine gɑ hungu ngɑ nyɑize, tɑngɑrikom nɑ. Bɔrɔ kɑ ɑ̀ si bɑɑ ngɑ nyɑize kɑ ɑ̀ moo go di, mɛtɛ ɑ̀ tɛ kɑ bɑɑ Ikpɛ kɑ ɑ̀ si di?
Mɛsiyɑ dɔ nɑ i du meire wɔne. Bɔrɔ kɑ ɑ̀ go bɑɑ Ikpɛ, ɑ̀ mɑ bɑɑ ngɑ nyɑize mo.
Bɔrɔ kulu kɑ ɑ̀ go cimɑndi Yesu gɑɑ kɑ ngɑ yɑ ci Mɛsiyɑ, ǹ nɑ ɑkpɛ hɛi Ikpɛ dɔ. Bɔrɔ kulu mo kɑ ɑ̀ gɑ bɑɑ wɔ kɑ ɑ̀ nɑ ǹ hɛi, ɑkpɛ go bɑɑ ize yom mo kɑ ɑ̀ hɛi.
Wɔne gɑɑ no i bei kɑ i gɑ bɑɑ Ikpɛ ize yom kɑ i go bɑɑ Ikpɛ kɑ kɑ ɑ̀ meire yom gɑnɑ.
Wɔne yɑ ci bɑɑkɑsine Ikpɛ sɛ, i mɑ ɑ̀ meire yom gɑnɑ. À meire yom bine si tim mo.
Bɔrɔ kulu kɑ ǹ nɑ ɑ̀ hɛi Ikpɛ dɔ, hɑndunyɑ gɑɑŋmɑɑkɔ no. Gɑɑŋmɑɑyom yɑ ci i nɑɑne kɑ ɑ̀ go gɑɑŋmɑɑ hɑndunyɑ bɔm.
Mee yɑ ci gɑɑŋmɑɑkɔ hɑndunyɑ bɔm? Ngɑ yɑ ci bɔrɔ kɑ ɑ̀ go cimɑndi Yesu gɑɑ kɑ Yesu yɑ Ikpɛ Ize no.
Ngɑ yɑ ci Yesu Mɛsiyɑ kɑ ɑ̀ kɑɑ hɑri ndɑ kuri dɔ, ɑ̀ mɑnɑ ci hɑri dɔ hinne ɑmmɑ hɑri ndɑ kuri dɔ. Biyɑ Hɑlɑɑlɑ mo go tɛ sɛdɑ domi Biyɑ Hɑlɑɑlɑ yɑ ci cimi.
Ihinzɑ wɔ yɑ go tɛ sɛdɑ bɛɛnɛ kunɑ, Bɑɑbɑ ndɑ Sendɑ ndɑ Biyɑ Hɑlɑɑlɑ. Ihinzɑ wɔ yɑ ɑfɔ no.
Ihinzɑ bine yɑ go tɛ sɛdɑ hɑndunyɑ kunɑ. Ngei yɑ ci Biyɑ Hɑlɑɑlɑ ndɑ hɑri ndɑ kuri. Ihinzɑ wɔ kulu tu mefɔ.
De i go beerem sɛdɑ tɑ, Ikpɛ sɛdɑ beeri kɑ bisɑ. Ikpɛ yɑ tɛ sɛdɑ ngɑ Ize bɔm.
Bɔrɔ kɑ ɑ̀ gɑ nɑɑne Ikpɛ Ize gɑɑ, ɑkpɛ gundɑ sɛdɑ wɔne ngɑ bumbum kunɑ. Bɔrɔ kɑ ɑ̀ si nɑɑne Ikpɛ gɑɑ, ɑ̀ nɑ Ikpɛ tɛ tɑngɑrikom, domi ɑkpɛ si nɑɑne sɛdɑ kɑ Ikpɛ kɑɑndɑ ngɑ Izɑ bɔm.
Sɛdɑ di bine neyɑ. Ikpɛ nɑ i nɑ hundi kɑ ɑ̀ si beeni. À Ize kunɑ bine no hundɑ goono.
Bɔrɔ kɑ ɑ̀ gundɑ Ize, ɑ̀ gundɑ hundi di. Bɔrɔ kɑ ɑ̀ sindɑ Ikpɛ Ize, ɑ̀ sindɑ hundi di.
A nɑ wɔne yom hɑntum wom sɛ no, wom kɑ wom gɑ nɑɑne Ikpɛ Ize mɑɑ gɑɑ domi wom mɑ bei wom gundɑ hundi kɑ ɑ̀ si beeni. Wom mo nɑɑne Ikpɛ Ize mɑɑ gɑɑ.
I gɑ wɔne tɑbɑi ɑ̀ dɔ. De i go hɛ fɔ ŋmɑɑrɛ ndɑ zɑngɑ ɑ̀ binebɑɑ goono ndɑ, ɑ̀ go hɑngɑ dɑm i sɛ.
Zɑ kɑ i go bei Ikpɛ go hɑngɑ dɑm i sɛ hɛ fɔ kulu kɑ i gɑ ŋmɑɑrɛ, i go bei kɑ i du hɛ kulu kɑ i ŋmɑɑrɛ.
De bɔrɔ fɔ go di ngɑ nyɑize go dulum tɛ, dulum kɑ ɑ̀ si kpeindɑ bɔrɔ bu dɔ, ɑ̀ mɑ Ikpɛ ŋmɑɑrɛ ɑ̀ sɛ. Ikpɛ mɑ gɑ ɑ̀ no hundi. À gɑ ɑ̀ no beerem sɛ kɑ ǹ go dulum tɛ, dulum kɑ ɑ̀ si kpeindɑ bɔrɔ bu dɔ. Dulum goono kɑ ɑ̀ kpeindɑ bɔrɔ bu dɔ. Yɑ nɑ cii ɑ̀ mɑ ŋmɑɑrɛ dulum ngɑ di sɛ.
Zɑm kɑ cɛsusu kulu dulum nɑ Dulum mo goono kɑ ɑ̀ si kpeindɑ bɔrɔ bu dɔ.
I go bei kɑ bɔrɔ kulu kɑ ǹ nɑ ɑ̀ hɛi Ikpɛ dɔ, ɑ̀ si bo dulum tɛ. Ammɑ bɔrɔ kɑ ǹ nɑ ɑ̀ hɛi Ikpɛ dɔ, ɑ̀ bo kɑ ngɑ bɔm jɛ no. Ilɑlɔ si ɑ̀ dii.
I go bei i yom wɔ Ikpɛ ŋmɔne yom no. Hɑndunyɑ mo kulu goono Ilɑlɔ dɑbɑri cire.
I bine go bei Ikpɛ Ize kɑɑ. À bine nɑ i no fɑhɑm hɑli i mɑ Ikpɛ cimi cimɑ bei. I bine goono ko gɔrɔ Cimi cimɑ kunɑ, ɑ̀ Ize Yesu Mɛsiyɑ kunɑ. Ngɑ yɑ ci Ikpɛ cimicimɑ ndɑ hundi kɑ ɑ̀ si beeni.
Koo cɛnɑ yom, wɑ wom bɔm jɛ tooru yom gɑɑ. Ami.
Hɛɛ hɑikusu, hɛɛ yɑ go tirɑ wɔ hɑntum n sɛ weibɔrɔ suubɑntɛ, ni ndɑ n koo yom kɑ ɑ go bɑɑ cimi kunɑ. À bine mɑnɑ ci ɑ hinne yɑ go bɑɑ wom, ɑmmɑ bɔrɔ kulu mɑ kɑ ɑ̀ gɑ cimi bei.
I kulu go bɑɑ wom, cimi kɑ ɑ̀ goono i kunɑ ndɑ gɔrɛ sɑbu sɛ. Cimi wɔ goono i bɑndɑ, beeniyom si.
Gomini ndɑ suuji ndɑ lɑɑkɑli kɑne kɑ ǹ hunu zɑ Bɑɑbɑ Ikpɛ ndɑ Kpe Yesu Mɛsiyɑ dɔ kɑ ɑ̀ ci Bɑɑbɑ Ize cimi kunɑ ndɑ bɑɑkɑsine kunɑ, ǹ mo goono wom bɑndɑ.
A fɑihã kɑlɑ kɑlɑ ndɑ kɑ ɑ nɑ n ŋmɔne ize fɔ yom gɑru ǹ go dirɑ cimi kunɑ meire kɑ i du Bɑɑbɑ dɔ bɔm.
Mɑɑsɑ ni mo wei wɔ, ɑ go kɑ n ŋmɑɑrɛ i mɑ bɑɑ cɛrɛ. À mɑnɑ ci meire teji no ɑ gɑ hɑntum n sɛ, ɑmmɑ wɔne kɑ i du zɑ sintine no.
Wɔne yɑ ci bɑɑkɑsine, i mɑ dirɑ ɑ̀ meire yom bɔm. Meire noyɑ kɑ wom mɑɑ zɑ sintine wom mo dirɑ ɑ̀ kunɑ.
Zɑmbɑntɛ boobo huro hɑndunyɑ kunɑ, beerem kɑ ǹ si cii Yesu Amɑsihu kɑɑ no gɑɑhɑm kunɑ. Bɔrɔ yɑ di dimi zɑmbɑntɛ no, Amɑsihu zojikɑri no.
Wom mɑ lɑɑkɑli ndɑ wom bɔm hɑli hɛ kɑ i tɛ ɑ̀ mɑ si dɛrɛ i sɛ ɑmmɑ i mɑ du bɑnɑndi kɑ ɑ̀ tɔ.
Bɔrɔ kulu kɑ ɑ̀ go bɑ si ndɑ Ikpɛ fɔndɑ, ngɑ ɑ̀ si gɔrɔ Mɛsiyɑ cɛbɛ kunɑ ɑkpɛ sindɑ Ikpɛ. Bɔrɔ kɑ ɑ̀ goono Mɛsiyɑ cɛbɛ kunɑ ndɑ gɔrɛ, ɑkpɛ wɔ gundɑ Bɑɑbɑ ndɑ Izɑ.
De bɔrɔ fɔ go kɑɑ wom dɔ, ngɑ ɑ̀ si kɑɑ ndɑ cɛbɛ ngɑ di, wom mɑ si ɑ̀ tɑ wom fuu kunɑ. Wom mɑ si ɑ̀ too mo ndɑ bɑrikɑ.
Bɔrɔ kɑ ɑ̀ nɑ ɑ̀ too ndɑ bɑrikɑ, ɑkpɛ huro ɑ̀ gbei lɑlɔ yom kunɑ noyɑ.
A gundɑ hɛ boobo kɑ hɑntum wom sɛ ɑmmɑ ɑ si bɑɑ yɑ ɑ̀ tɛ ndɑ tirɑ ndɑ hɑntumyom hɛ. A go bɑɑ yɑ kɑɑ wom dɔ kɑ sendi wom sɛ mee ndɑ mee domi i binekɑɑne mɑ tɔ.
N weimɑ suubɑntɛ, ɑ̀ koo yom go kɑ n fɔɔ. Ami.
Hɛɛ hɑikusu, hɛɛ yɑ go tirɑ wɔ hɑntum n sɛ Gɑyu, ni ɑ bine bɑɑkɔ kɑ ɑ gɑ bɑɑ cimi kunɑ.
A binebɑɑkɔ, ɑ go ŋmɑɑrɛ n mɑ du bɑrikɑ hɛ kulu kunɑ. N mo goono mo ndɑ gɑɑhɑm bɑɑni zɑngɑ n hundi goono bɑɑni kunɑ.
A fɑihã kɑlɑ kɑlɑ sɑɑ kɑ nyɑize yom kɑɑ kɑ tɛ sɛdɑ kɑ cii ni wɔ, n go cimi fɔndɑ gɑnɑ.
A sindɑ fɑihã bɑmbɑtɑ fɔ kɑ ɑ̀ bisɑ yɑ mɑɑ bɑɑru ɑ ize yom go dirɑ cimi kunɑ.
A binebɑɑkɔ, n ci nɑɑnekpɛ hɛ kulu kunɑ kɑ n go tɛ nyɑize yom sɛ, yɑ no bɑ nyɑize yo yom sɛ.
Ǹ nɑ n bɑɑkɑsine sɛdɑ tɛ Mɛsiyɑ mɑrgɑ jine. N gɑ kɑ ihinno tɛ de n go kɑmbɑzɑ tɛ zɑngɑ ɑ̀ sɑbɑ Ikpɛ sɛ sɑɑ kɑ ǹ tunu.
Ǹ go diro tɛ Yesu Mɛsiyɑ mɑɑ sɑbu sɛ. Ǹ mɑnɑ gɑɑkɑsine fɔ kulu tɑ dimi cindei dɔ.
Ngɑ di sɛ, ɑ̀ himɑ i yom mo i mɑ bɔrɔ yɑ di dimi yom gɑɑkɑsine domi i mɑ ci ǹ bɔrɔ hinkɑntɛ yom ǹ gbei kunɑ cimi sɛ.
A nɑ tirɑ cɛnɑ fɔ hɑntum Mɛsiyɑ mɑrgɑ sɛ ɑmmɑ Diotɑfɑ kɑ ɑ̀ go bɑɑ ngɑ mɑ ci ǹ jinɑ, ɑ̀ si kɑ i sendi tɑ.
À sɛ no de ɑ kɑɑ, ɑ kɑɑ hɔngɔ gbei lɑlɔ yom kɑ ɑ̀ gɑ tɛ. À nɑ i sendi yɑmu kɑ futu i sɛ. Ngɑ di bine mɑnɑ wɑsɑ ɑ̀ sɛ, kɑlɑ kɑ ɑ̀ si nyɑize yom tɑ mo. Beerem kɑ ǹ go bɑɑ ngei mɑ ǹ tɑ mo, ɑ̀ go kɑ ǹ gɑnji kɑ ǹ gɑɑrɛ Mɛsiyɑ mɑrgɑ kunɑ.
A binebɑɑkɔ, n mɑ si ilɑlɔ dendeni ɑmmɑ n mɑ dendeni hɛ kɑ ɑ̀ boori. Bɔrɔ kɑ ɑ̀ go gbei hinno tɛ, Ikpɛ ŋmɔne no. Bɔrɔ kɑ ɑ̀ go gbei lɑlɔ tɛ mo, Ikpɛ no ɑ̀ mɑnɑ di.
Ǹ kulu tɛ sɛdɑ Dimitiyo sɛ ndɑ cimi bumbum mo. I yom mo i go tɛ ɑ̀ sɛ sɛdɑ. N bine bei i sɛdɑ yɑ cimi no.
A gundɑ hɛ boobo kɑ yɑ hɑntum n sɛ ɑmmɑ ɑ si bɑɑ yɑ hɑntum n sɛ ndɑ hɑntumyom hɑri ndɑ hɑntumyom hɛ.
A go bɛɛjɛ yɑ di ni, ɑ si jɛ, hɑli i mɑ sendi mee ndɑ mee.
Lɑɑkɑli kɑne mɑ goono n gɑɑ. I kpɑɑsi yom go kɑ n fɔɔ. N mɑ i kpɑɑsi yom kulu fɔɔ ndɑ ǹ mɑɑ yom.
Hɛɛ Yudɑ, Yesu Mɛsiyɑ tɑm ndɑ Yɑkɔfu nyɑize mɑ. Hɛɛ yɑ go tirɑ wɔ hɑntum beerem sɛ kɑ Bɑɑbɑ Ikpɛ nɑ ǹ cɛɛ. À nɑ ǹ hɑlɑɑlɑndi ko kɑ ǹ jɛ Yesu Mɛsiyɑ sɛ.
Suuji ndɑ lɑɑkɑli kɑne ndɑ bɑɑkɑsine mo tɔntɔnu wom sɛ.
A binebɑɑkɔ yom, ɑ nɑ himmɑ kulu dɑm yɑ hɑntum wom sɛ fɑɑbɑ bɔm kɑ ɑ̀ gɑ kɑ i meigu cɛrɛ. À bine tilɑsi ɑ gɑɑ yɑ hɑntum wom sɛ kɑ wom no himmɑ wom mɑ tɑngɑm nɑɑne sɛ. Nɑɑne wɔ no Ikpɛ tɑlifi hɑlɑɑlɑntɛ yom gɑɑ ce fɔ pɑp.
Bɔrɔ fɔ yom mɔnɔ kɑ huro i gɑme kunɑ, beerem kɑ zɑ jɛyom ǹ ciitiyom kɑ zeeri goono hɑntumɑntɛ. Ngei yɑ ci beerem kɑ ǹ si kɑ Ikpɛ gɑnɑ. I ŋmɔne Ikpɛ gomini mo, ǹ go kɑ ɑ̀ bɛrɛ ndɑ hɑwizetɛrɛ. Ǹ go Kpe Ikpɛ fɔlɔnku kɑ ɑ̀ ci i Kpe Yesu Mɛsiyɑ ze.
Ammɑ bɑ kɑ wom jinɑ kɑ wɔne yom kulu bei, ɑ go bɑɑ mo yɑ wom hɔngɑndi Kpe nɑ ngɑ jɑmɑ fɑɑbɑ kɑ kɑɑ Eziputu lɑɑbu kɑmbɛ. À bɑndɑ ɑ̀ nɑ beerem kɑ ǹ mɑnɑ nɑɑne hɑlɑci.
Ikpɛ dɔntɔneize yom mo mɑnɑ lɑɑkɑli ndɑ ngei bɔm meire yom kɑlɑ kɑ ǹ nɑ ngei bɔm gɔrɛ dɔ nɑm. Kpe nɑ ǹ jisi seseri yom gɑɑ, beeniyom si kube kunɑ ciiti hɑnu bɑmbɑtɑ sɛ.
Wɑ hɔngɔ mɑ Sodum kpɑɑrɑ ndɑ Gomorɑ kpɑɑrɑ ndɑ ǹ hundɑntɛ kpɑɑrɑ yom. Ǹ nɑ ngei bɔm dɑm zinɑ kunɑ zɑngɑ Ikpɛ dɔntɔneize wɔne yom kɑ ceeci ngei mɑ kɑni ndɑ bɔrɔ yom kɑ ɑ̀ mɑnɑ sɑbɑ ndɑ iburɑdɑm hɑɑli. Ǹ goono i jine zɑngɑ deedɑndi kɑ Ikpɛ nɑ ǹ ciiti ndɑ nini kɑ ɑ̀ sindɑ beeniyom.
Yɑ no, beerem kɑ ǹ hɑndiri go kɑ ngei bineibɑɑi tunɑndi kɑ bɑ ǹ gɑɑhɑm yom ziibɑndi. Ǹ gɑ meire fɛntɛ ko bɛɛnɛ deizɑkpɛ yom woo.
Ammɑ sɑɑ kɑ Ikpɛ dɔntɔneize beeri kɑ ɑ̀ mɑɑ Misɛli kɑkɔ ndɑ Ibilisi kɑ simbɑ ndɑ Moisi bukɔ, ɑ̀ mɑnɑ tu kɑ kɑɑndɑ woobi ciiti ɑ̀ bɔm. Ammɑ ɑ̀ cii: Kɑlɑ Kpe mɑ ɑ̀ bɔgu ǹ bɔm.
Ammɑ beerem wɔ, hɛ yom kɑ ǹ si ǹ bei no ǹ go sendi yɑmu. Hɛ fɔ yom mo kɑ ǹ fɑhɑm hɑɑli gɑɑ zɑngɑ gɑnjihɑm yom kɑ ǹ sindɑ lɑɑkɑli, beerem ngei yom di go kɑ ngei bɔm fumbɑndi ǹ dɔ.
Kɑito beerem wɔ, domi Kɑinu fɔndɑ no ǹ gɑnɑ. Ǹ go zuuru mo kɑ huro Bɑlɑm dɛrɛyom kunɑ bɑnɑndi sɛ. Ǹ hɑlɑci mo Korɑ hunguyom kunɑ.
Ngei wɔ bɑrɑ no zɑngɑ tondi tugɑntɛ yom hɑri kunɑ wom nyɑizetɛrɛ jingɑru yom kunɑ. Ǹ si hɑmburu mo sɑɑ kɑ ǹ go jingɑru ŋmɑɑ ndɑ wom. Kurukɔ yom no kɑ ǹ go kɑ ngei bɔm hinne kurum. Ǹ goono no zɑngɑ buru yom kɑ ǹ sindɑ hɑri kɑ hɛo go feeni. Tuuri yom no kɑ ǹ sindɑ ize hemɑru wɑtɛ, ǹ dɔgu mo no. À sɛ no, ǹ bu ce hinkɑ.
Ǹ himɑ mɑ no zɑngɑ tɛku boosu yom futu ko kɑ ngei bɔm hɑwi kufu kɑɑtɛrɛ. Ǹ bɑrɑ zɑngɑ hɑndɑriyɑize bibirɑntɛ yom. Ikpɛ nɑ kube bi tici tici nungu kɑ ɑ̀ sindɑ beeniyom jisi ǹ sɛ mo.
Ǹ sɛ no Henoku kɑ ɑ̀ ci Adɑmu hɑɑmɑ yom ŋmɔne bɔrɔ iyɑntɛ, ɑ̀ nɑ ɑndebitɛrɛ tɛ beerem sɛ kɑ cii: Gunɑ, Kpe go kɑɑ ndɑ ngɑ hɑlɑɑlɑntɛ bɑkɑrɑ.
À gɑ kɑɑ nɑ kɑ ciiti ǹ kulu sɛ. À go kɑɑ kɑ beerem kulu kɑ ǹ si kɑ Ikpɛ gɑnɑ gbei lɑlɔ yom bɔgu ǹ bɔm. À go kɑɑ sendi futu yom kulu bɔgu ǹ bɔm kɑ dulumkoni yom kɑ ǹ si kɑ Ikpɛ gɑnɑ tɛ ɑ̀ sɛ.
Ngei wɔ, gunugunukpɛ yom no ndɑ wuurukɔ yom. Ǹ gɑ kɑ ngei bineibɑɑi gɑnɑ. Fɑɑre sendi yom yɑ cini hunu ǹ mee yom kunɑ. Liibɑ fɔ sɛ no ǹ go meekɑɑne tɛ beerem sɛ.
Ammɑ wom wɔ, ɑ binebɑɑkɔ yom, wɑ hɔngɔ sendi yom kɑ i Kpe Yesu Mɛsiyɑ diyɑ yom jinɑ kɑ cii.
Ǹ cii wom sɛ kɑ lɔkɑci beenɑntɛ dondɑcɛrɛkpɛ yom kɑɑ goono ko dirɑ ndɑ zɑngɑ ǹ zɑm kɑ Ikpɛ gɑnɑ ŋmɔne bɑɑyom futu goono ndɑ.
Ngei yɑ go feefee dɑm. Ǹ gɑ kɑ ngei dulum hɑɑli gɑnɑ. Ǹ sindɑ Biyɑ Hɑlɑɑlɑ mo.
Ammɑ wom wɔ, ɑ binebɑɑkɔ yom, wɑ wom bɔm cini wom nɑɑne hɑlɑɑlɑ bɔm. Wɑ kɑ ɑduwɑ tɛ Biyɑ Hɑlɑɑlɑ kunɑ.
Wɑ wom bɔm jɛ Ikpɛ bɑɑkɑsine kunɑ ko kɑ i Kpe Yesu Mɛsiyɑ suuji bɑtu hundi kɑ ɑ̀ si beeni sɛ.
Wɑ suuji cɛbɛ bɔrɔ fɔ yom kɑ ǹ go siikɑ sɛ.
Afɔ yom mo wɑ ǹ fɑɑbɑ ndɑ hɑmburu kɑ ǹ kɔm nini gɑɑ. Wo hungu bɑ ǹ jiine yom sɛ kɑ bineibɑɑi nɑ ǹ ziibɑndi.
Ikpɛ gundɑ dɑbɑri kɑ wom jɛ hɑli wom mɑ si kɑti. À gundɑ dɑbɑri kɑ wom cɛɑndi ngɑ deizɑ jine, tɑɑli si fɑihã bɑmbɑtɑ kunɑ.
Ikpɛ ngɑ fɔ yɑ ci hɑikusu, i Fɑɑbɑkɔ mo no. Deizɑ ndɑ bɛɛrɛ ndɑ dɑbɑri ndɑ hini, ǹ mo bɑrɑ ɑ̀ sɛ mɑɑsɑ ndɑ jiiri dubu ndɑ dubu yom. Ami.
Kɑɑyomtɛrɛ bɑɑru neyɑ kɑ ɑ̀ go hunu Yesu Mɛsiyɑ dɔ. Ikpɛ yɑ nɑ ɑ̀ no ɑ̀ mɑ ɑ̀ kɑɑtɛrɛ ngɑ tɑm yom sɛ kɑ simbɑ ndɑ hɛ yom kɑ ɑ̀ himɑ ǹ mɑ kɑɑ. À si jɛ mɑ. Mɛsiyɑ nɑ ngɑ dɔntɔneize sɑmbɑ ɑ̀ mɑ ǹ feeri ngɑ tɑm Yohɑnnɑ sɛ.
Yohɑnnɑ tɛ sɛdɑ hɛ kulu bɔm kɑ ɑ̀ di, wɑtom Ikpɛ Sendɑ ndɑ Yesu Mɛsiyɑ sɛdɑ.
Binekɑɑnekpɛ yom no beerem kɑ ǹ gɑ tirɑ wɔ coo ndɑ wɔ kɑ yom go mɑɑ ɑndebitɛrɛ sendi yom wɔ. Binekɑɑnekpɛ yom no zɑmɑ ǹ go sendi yom kɑ ǹ hɑntum tirɑ wɔ kunɑ zɑɑ kɑ gɑnɑ, domi lɔkɑci mɑɑni.
Hɛɛ Yohɑnnɑ, ɑ gɑ Mɛsiyɑ mɑrgɑ iye kɑ ǹ goono Azi lɑɑbu fɔɔ. Gomini ndɑ lɑɑkɑli kɑne mo gɔrɔ wom bɑndɑ kɑ ǹ hunu ɑ̀ dɔ. À goono mɑɑsɑ. À goono dom. À go kɑɑ mɑ. Gomini ndɑ lɑɑkɑli kɑne wɔ hunu mo Biyɑ iyɑ dɔ kɑ ǹ goono ɑ̀ kpetɛrɛ kɑrigɑ jine.
Ǹ hunu mo Yesu Mɛsiyɑ dɔ kɑ ɑ̀ ci sɛdɑ nɑɑnekpɛ. Bɔrɔ sintine kɑ Ikpɛ tunɑndi bukɔei gɑme. Ngɑ yɑ gundɑ dɑbɑri hɑndunyɑ wɔ kpe yom kulu bɔm. A go bɑɑ i yom. À nɑ i nyume i dulum yom gɑɑ ndɑ ngɑ kuri.
À nɑ i dɑm i mɑ tɛ kpe yom ndɑ gɑrɑndikɔ yom ngɑ Bɑɑbɑ Ikpɛ sɛ. Deizɑ ndɑ dɑbɑri mɑ ci ɑ̀ ŋmɔne yom jiiri dubu ndɑ dubu yom. Ami.
Gunɑ, ɑ̀ go kɑɑ ndɑ bɛɛnɛ buru yom. Moo kulu kɑɑ di ɑ̀, bɑ wɔ kɑ yom nɑ ɑ̀ gɑɑru. Hɑndunyɑ dimi kulu kɑɑ wuuru ɑ̀ sɑbu sɛ. Oò. Ami.
Hɛɛ yɑ ci A ndɑ Z, sintine ndɑ beenɑntɛ. Kpe kɑ ɑ̀ ci Dɑbɑri kulu Kpe cii yɑ di, ngɑ kɑ ɑ̀ goono mɑɑsɑ. À goono dom. À go kɑɑ mɑ.
Hɛɛ Yohɑnnɑ wom nyɑize, ɑ̀ gundɑ bɑ wom bɑndɑ guruguze kunɑ ndɑ Yesu Mɛsiyɑ kpetɛrɛ kunɑ ndɑ suuru hiniyom kɑ ɑ̀ goono Yesu kunɑ. A goono ndɑ gɔrɛ hɔndɛ tɑɑsi kɑ ǹ cii ɑ̀ sɛ Pɑtɛmosi Ikpɛ Sendɑ ndɑ sɛdɑ tɛyom Yesu bɔm sɑbu sɛ.
Biyɑ Hɑlɑɑlɑ nɑ ɑ dii Kpe Hɑnu hine, cɔfɔ ɑ mɑɑ jinde beeri fɔ ɑ bɑndɑ zɑngɑ kuluu.
À cii: Hɛɛ yɑ ci A ndɑ sintine ndɑ beenɑntɛ. Hɛ kɑ n go di, n mɑ ɑ̀ hɑntum tirɑ kunɑ. N mɑ ɑ̀ sɑmbɑ Mɛsiyɑ mɑrgɑ iye wɔ sɛ kɑ ǹ goono Azi lɑɑbu, wɑtom Efese mɑrgɑ ndɑ Siminu mɑrgɑ ndɑ Pɛgɑmi mɑrgɑ ndɑ Tiyɑtire mɑrgɑ ndɑ Sɑdisu mɑrgɑ ndɑ Filɑdɛlifi mɑrgɑ ndɑ Lɑudise mɑrgɑ.
A zogu kɑ gunɑ bɔrɔ kɑ ɑ̀ jinde sendi ɑ sɛ. Sɑɑ kɑ ɑ zogu, cɔfɔ ɑ di wurɑ fitilɑ dɛcɛyom dɔ iye.
Fitilɑ dɛcɛyom dɔ iye di bindi kunɑ bɔrɔ fɔ goono zɑngɑ Adɑmize. À gundɑ kpɛ kuku fɔ kɑ ɑ̀ tɔ kɑlɑ ɑ̀ cee tɑɑmu gɑɑ. Wurɑ kunɑcendi goono ɑ̀ jɛndɛ bɔm.
À bɔm ndɑ ɑ̀ bɔm hɑmini kulu kpɑrɛ zɑngɑ hɑɑbu tɑɑfɑ, ikpɑrɛ tɑi tɑi tɑi. À moo yom mo goono zɑngɑ nini bɛllɛ.
À cee yom go nɛɛrɛ zɑngɑ guuru cire kɑ ǹ deni. À jinde mo himɑ zɑngɑ hɑri bɑmbɑtɑ kɑ ɑ̀ go dendi.
À gundɑ hɑndɑriyɑize iye ngɑ kɑmbɛŋmɑɑ kunɑ. Hɛ fɔ go hunu ɑ̀ mee kunɑ zɑngɑ tɑkubɑ kɑ ɑ̀ kɑɑni kɑlɑ kɑlɑ. À moodumɑ himɑ zɑngɑ weenu kɑ ɑ̀ goono ngɑ dɑbɑri kunɑ ko kɑɑri.
Sɑɑ kɑ ɑ di ɑ̀, ɑ kɑm ɑ̀ jine zɑngɑ bukɔ. À nɑ ngɑ kɑmbɛŋmɑɑ dɛcɛ ɑ bɔm kɑ cii: Si hɑmburu. Hɛɛ yɑ ci Sintine ndɑ Beenɑntɛ.
Hɛɛ yɑ ci Hundikpɛ. A bu no dom, mɑɑsɑ bine ɑ bo hunɑ jiiri dubu ndɑ dubu yom. Ami. A gundɑ ciyomɑ ndɑ bu lɑntɑnɑize yom.
N mɑ hɑntum hɛ kɑ n di ndɑ hɛ kɑ ɑ̀ goono mɑɑsɑ ndɑ hɛ kɑ ɑ̀ bɑ kɑɑ hɛ yom di bɑndɑ.
Hɑndɑriyɑize iye wɔ kɑ n di ɑ̀ kɑmbɛŋmɑɑ kunɑ ndɑ wurɑ fitilɑ dɛcɛyom dɔ iye wɔ, ǹ duje neyɑ. Hɑndɑriyɑize yom di Mɛsiyɑ mɑrgɑ iye di ŋmɔne dɔntɔneize yom no. Fitilɑ dɛcɛyom dɔ iye wɔ mo Mɛsiyɑ mɑrgɑ iyɑ noyɑ.
N mɑ wɔne hɑntum Efese Mɛsiyɑ mɑrgɑ dɔntɔneize sɛ kɑ cii: Bɔrɔ kɑ ɑ̀ gɑ hɑndɑriyɑize iyɑ dii ngɑ kɑmbɛŋmɑɑ kunɑ ko dirɑ wurɑ fitilɑ dɛcɛyom dɔ iye di bindi kunɑ. À sendi kɑ cii:
A go bei hɛ yom kɑ n cini tɛ ndɑ gbei gɑɑbɔ ndɑ n suuru. A go bei kɑ n si hini kɑ hɑnyɑ futu yom jɛrɛ. Beerem mo kɑ ǹ gɑ cii nge yom yɑ diyɑ yom no, ǹ bine mɑnɑ ci diyɑ yom. N nɑ ǹ bubure. N bine nɑ ǹ gɑru tɑngɑrikom yom.
A bei mo n nɑ himmɑ dɑm. N gundɑ suuru mɑ. N mo gbei dungɔ tɛ ɑ mɑɑ sɑbu sɛ. N bine mɑnɑ fɑrigɑ.
Ammɑ hɛ kɑ ɑ̀ si sɑbɑ hɛɛ ndɑ ni gɑme yɑ ci kɑ n fee ndɑ n sintine bɑɑkɑsine.
N mɑ hɔngɔ n kɑmyom dɔ kɑ tuubi. N mɑ sintine gbei yom tɛ. De ɑ̀ nɑ ci yɑ, ɑ go kɑɑ n dɔ mɑɑsɑ mɑɑsɑ kɑ n fitilɑ gɑnɑndi ɑ̀ gurubi kɑlɑ de n tuubi.
Ammɑ wɔne goono n gɑɑ. Ngɑ yɑ ci kɑ n bine hungu Nikolɑte yom gbei, gbei kɑ hɛɛ bumbum ɑ bine go hungu.
Bɔrɔ kɑ ɑ̀ hini kɑ hɑngɑ dɑm kɑ mɑɑ, ɑ̀ mɑ mɑɑ fɑ hɛ kɑ Biyɑ Hɑlɑɑlɑ gɑ cii Mɛsiyɑ mɑrgɑ yom sɛ. Bɔrɔ kɑ ɑ̀ gɑ gɑɑŋmɑɑ, ɑ gɑ ɑ̀ no fɔndɔ ɑ̀ mɑ ŋmɑɑ tuuri kɑ ɑ̀ hundi no gɑɑ kɑ ɑ̀ goono Nungu Hinno bɛɛnɛ kunɑ Ikpɛ dɔ.
N mɑ wɔne hɑntum Siminu Mɛsiyɑ mɑrgɑ dɔntɔneize sɛ kɑ cii: Bɔrɔ kɑ ɑ̀ ci Sintine ndɑ Beenɑntɛ, wɔ kɑ ɑ̀ bu kɑ ɑ̀ ye kɑ hunɑ go sendi.
À go cii: A go kɑ n gbei yom ndɑ n tɑɑbi ndɑ n tɑlikɑtɛrɛ bei, ɑmmɑ n gundɑ hɑibɑrikɑ. Beerem go cii ngei yɑ Yuifu yom no, ǹ bine mɑnɑ ci Yuifu yom. A bei woobi kɑ ǹ go tɛ n sɛ. Beerem nge yom di Setɑm mɑrgɑ bɔrɔ yom no.
N mɑ si hɑmburu hɛ yom kɑ n bɑ guruguze ndei. Gunɑ, wom kunɑ ɑfɔ yom Ibilisi bɑ kɑ ǹ dɑm kɑsu zɑmɑ ǹ mɑ wom bubure. Wom kɑɑ mɑɑ tɑɑbi jiribi wei. N mɑ gɔrɔ nɑɑnekpɛ kɑlɑ bu. A gɑ n no hundi tukunsi fulɑ.
Bɔrɔ kɑ ɑ̀ hini kɑ hɑngɑ dɑm kɑ mɑɑ, ɑ̀ mɑ mɑɑ fɑ hɛ kɑ Biyɑ Hɑlɑɑlɑ gɑ cii Mɛsiyɑ mɑrgɑ yom sɛ. Bɔrɔ kɑ ɑ̀ gɑ gɑɑŋmɑɑ, ɑ̀ si tɑɑbi pɑi ndɑ bu hinkɑntɛ.
N mɑ wɔne hɑntum Pɛgɑmi Mɛsiyɑ mɑrgɑ dɔntɔneize sɛ kɑ cii: Bɔrɔ kɑ ɑ̀ gundɑ tɑkubɑ meekɑɑnɔkpɛ, ɑ̀ gɑ sendi.
À go cii: A go kɑ n gbei bei ndɑ nungu kɑ n goono ndɑ gɔrɛ. Nodi no Setɑm kpetɛrɛ kɑrigɑ goono. N go kɑ ɑ mɑɑ jɛrɛ. N mɑnɑ ɑ nɑɑne ze bɑ hɑnu kɑ ǹ nɑ ɑ sɛdɑ nɑɑnekpɛ Antipɑsu wi. Ǹ nɑ ɑ̀ wi wom gɑme, nungu kɑ Setɑm goono ndɑ gɔrɛ.
Ammɑ ɑ gundɑ hɛ fɔ yom kɑ ǹ si sɑbɑ hɛɛ ndɑ ni gɑme. N gundɑ beerem kɑ ǹ go Bɑlɑm cɛbɛ gɑnɑ. Bɑlɑm yɑ nɑ Bɑlɑki dendenɑndi ɑ̀ mɑ dɛrɛyom hɛ jisi Isirɑilɑ ize yom jine. À nɑ ǹ dɛrɑndi hɑli ǹ mɑ hɑm kɑ ǹ sɑrɑɑ tooru yom gɑɑ ŋmɑɑ kɑ zinɑ tɛ mɑ.
Yɑ no, ni mo n gundɑ beerem kɑ ǹ go Nikolɑte yom cɛbɛ gɑnɑ, cɛbɛ di kɑ ɑ bine go hungu.
N mɑ tuubi fɑ. De ɑ̀ nɑ ci yɑ, ɑ gɑ kɑɑ n dɔ mɑɑsɑ mɑɑsɑ yɑ wɑngu ndei, ɑ mee sendi kɑ ɑ̀ ci zɑngɑ tɑkubɑ gɑɑ.
Bɔrɔ kɑ ɑ̀ hini kɑ hɑngɑ dɑm kɑ mɑɑ, ɑ̀ mɑ mɑɑ fɑ hɛ kɑ Biyɑ Hɑlɑɑlɑ go cii Mɛsiyɑ mɑrgɑ yom sɛ. Bɔrɔ kɑ ɑ̀ go gɑɑŋmɑɑ, ɑ gɑ ɑ̀ no mɑɑnɛ tugɑntɛ kɑ ɑ̀ ci ŋmɑɑri dimi fɔ. A gɑ ɑkpɛ no tondiize kpɑrɛ fɔ kɑ ɑ̀ gɑɑ ǹ nɑ mɑɑ teji fɔ hɑntum kɑ bɔrɔ kulu si hini kɑ ɑ̀ bei kɑlɑ ngɑ kɑ ɑ̀ du ɑ̀.
N mɑ wɔne hɑntum Tiyɑtire Mɛsiyɑ mɑrgɑ dɔntɔneize sɛ kɑ cii: Ikpɛ Ize kɑ ɑ̀ gundɑ mɑɑ yom zɑngɑ nini bɛllɛ, ɑ̀ cee mɑ go nɛɛrɛ zɑngɑ guuru ciire kɑ ǹ deni, ɑ̀ go sendi.
A go cii: A go kɑ n gbei yom bei ndɑ n bɑɑkɑsine ndɑ n tɑmtɛrɛ ndɑ n nɑɑne ndɑ n himmɑ. A bei kɑ n go gbei tɛ kɑ bisɑ sintine ŋmɔne yom.
Ammɑ ɑ gundɑ hɛ fɔ kɑ ɑ̀ si sɑbɑ hɛɛ ndɑ ni gɑme. Weibɔrɔ wɔ kɑ ǹ cii ɑ̀ sɛ Yezɑbɛli kɑ ɑ̀ gɑ cii ngɑ yɑ ɑndebi nɑ, n gɑ nɑm ɑ̀ mɑ ɑ tɑm yom cooɑndi. À nɑ ǹ dɛrɑndi hɑli ǹ nɑ zinɑ tɛ kɑ hɛ kɑ ǹ gɑrɑndi tɑɑru yom gɑɑ ŋmɑɑ.
A nɑ ɑ̀ nɑ dɑɑmɑ hɑli ɑ̀ mɑ tuubi. À bine si bɑɑ ngɑ mɑ tuubi kɑ fee ndɑ zinɑ.
Gunɑ, ɑ gɑ ɑ̀ cetu dɑɑri bɔm, ngɑ ndɑ beerem kɑ ǹ go zinɑ ɑ̀ bɑndɑ. A gɑ ǹ cetu tɑɑbi bɑmbɑtɑ kunɑ de ǹ si tuubi kɑ fee ndɑ ngei gbei lɑlɔ yom.
A gɑ ɑ̀ koo yom kɑru kɑ wi. Mɛsiyɑ mɑrgɑ yom kulu kɑɑ bei hɛɛ yɑ ci wɔ kɑ ɑ go bine ndɑ lɑsɑbu gunɑ. A kɑɑ wom bɔrɔ fɔ fɔ kulu bɑnɑ ɑ̀ gbei yom bɔm.
Ammɑ ɑ gɑ sendi wom sɛ ndɑ Tiyɑtire mɑrgɑ bɔrɔ cindei sɛ, wom kɑ wom mɑnɑ cɛbɛ wɔ gɑnɑ. Wom mɑnɑ bei mo hɛ kɑ ɑ̀ sɛ ǹ cini cii Setɑm gunde guuse yom. Ammɑ ɑ si jɛrɔ ŋmɑni fɔ dɛcɛ wom bɔm.
Hɛ kɑ wom gundɑ di, wom mo kɑ ɑ̀ jɛ hɑli yɑ kɑɑ.
Bɔrɔ kɑ ɑ̀ go gɑɑŋmɑɑ kɑ ɑ gbei yom jɛ hɑli beenɑntɛ, ɑ gɑ ɑ̀ no hini dimi yom bɔm.
Ikpɛ go ǹ kurum ndɑ guuru goobu kɑ ǹ tutubu zɑngɑ lɑɑbu kusu yom. Hɛɛ bumbum, ɑ du hini wɔ ɑ Bɑɑbɑ dɔ.
À gɑ ɑ no mo boyom hɑndɑriyɑize mo.
Bɔrɔ kɑ ɑ̀ hini kɑ hɑngɑ dɑm kɑ mɑɑ, ɑ̀ mɑ mɑɑ fɑ hɛ kɑ Biyɑ Hɑlɑɑlɑ go cii Mɛsiyɑ mɑrgɑ yom sɛ.
N mɑ wɔne hɑntum Sɑdisu Mɛsiyɑ mɑrgɑ dɔntɔneize sɛ kɑ cii: Bɔrɔ kɑ ɑ̀ gundɑ Ikpɛ biyɑ iyɑ ndɑ hɑndɑriyɑize iyɑ gɑ sendi. À go cii: A go kɑ n gbei yom bei. N gundɑ mɑɑ kɑ ni yɑ hundikoni no, ɑmmɑ ni yɑ bukɔ no.
N mɑ bɑtu fɑ. Hɛ yom kɑ ǹ cindi kɑ ǹ bɑ bu, n mɑ ǹ gɑɑbɑndi. A mɑnɑ n gbei yom gɑru tɔɑntɛ Ikpɛ jine.
Ngɑ di sɛ, n mɑ hɔngɔ hɛ kɑ n du ndɑ hɛ kɑ n mɑɑ. N mɑ ǹ jɛ. N mɑ tuubi mɑ. Bine, de n mɑnɑ bɑtu, ɑ go kɑɑ zɑngɑ zee. N si bei mo guuru kɑ ɑ go kɑɑ kɑ n jirisi.
Ammɑ ɑ go bɔrɔ fɔ yom mɑɑ bei Sɑdisu mɑrgɑ kunɑ kɑ ǹ mɑnɑ ngei jiine yom ziibɑndi. Ǹ kɑɑ dirɑ ɑ bɑndɑ ndɑ jiine kpɑrɛ yom, zɑmɑ ǹ tɔ ɑ̀ tɛyom.
Bɔrɔ kɑ ɑ̀ gɑ gɑɑŋmɑɑ, ɑ̀ gɑɑ no ɑ kɑɑ jiine kpɑrɛ dɑm. A si ɑkpɛ mɑɑ tusu kɑ wi pɑi Hundi Tirɑ kunɑ. A gɑ ɑkpɛ mɑɑ cii ɑ Bɑɑbɑ ndɑ ɑ̀ dɔntɔneize yom jine.
Bɔrɔ kɑ ɑ̀ hini kɑ hɑngɑ dɑm kɑ mɑɑ, ɑ̀ mɑ mɑɑ fɑ hɛ kɑ Biyɑ Hɑlɑɑlɑ gɑ cii Mɛsiyɑ mɑrgɑ yom sɛ.
N mɑ wɔne hɑntum Filɑdɛlifi Mɛsiyɑ mɑrgɑ dɔntɔneize sɛ kɑ cii: Bɔrɔ kɑ ɑ̀ ci Hɑlɑɑlɑkpɛ, kɑ ɑ̀ ci Cimikpɛ mo, ɑ̀ gundɑ Dɑfidi kpetɛrɛ lɑntɑnɑize. À go sendi. Hɛ kɑ ɑ̀ go feeri, bɔrɔ fɔ kulu si hini kɑ ɑ̀ dɑɑbu. Hɛ kulu kɑ ɑ̀ go dɑɑbu, bɔrɔ fɔ kulu si hini kɑ ɑ̀ feeri.
À go cii: A go kɑ n gbei yom bei. Gunɑ, ɑ nɑ fɔndɔ mee feerɑntɛ dɑm n jine kɑ bɔrɔ fɔ kulu si hini kɑ ɑ̀ dɑɑbu. A nɑ ɑ̀ dɑm zɑmɑ n gundɑ dɑbɑri cɛnɑ, n nɑ ɑ sendɑ jɛ. N mɑnɑ ɑ mɑɑ ze.
Gunɑ, Setɑm mɑrgɑ kunɑ bɔrɔ fɔ yom goono kɑ ǹ gɑ cii ngei yɑ Yuifu yom no, n bine mɑnɑ ci Yuifu yom. Ammɑ ǹ go tɑngɑri tɛ. A gɑ ǹ dɑm ǹ mɑ kɑɑ sɔmbu n jine ǹ mɑ bei kɑ ɑ bɑɑ ni.
Zɑ kɑ n nɑ ɑ sendɑ jɛ ko himmɑ dɑm, ɑ gɑ n jɛ bubureyom lɔkɑci kɑ ɑ̀ bɑ kɑɑ hɑndunyɑ mee ndɑ mee bɔm kɑ hɑndunyɑ beerem bubure.
Gunɑ, ɑ go kɑɑ mɑɑsɑ mɑɑsɑ. N mɑ hɛ kɑ n gundɑ dii kɑ jɛ hɑli ɑ̀ mɑ boori zɑmɑ bɑ bɔrɔ fɔ mɑ si n tukunsi fulɑ kɔm.
Bɔrɔ kɑ ɑ̀ go gɑɑŋmɑɑ, ɑ gɑ ɑ̀ tɛ kɑɑsɑ ɑ ŋmɔne Ikpɛ goonoyom dɔ kunɑ. À bine si hunu kpɛɛnɛ. A gɑ ɑ ŋmɔne Ikpɛ mɑɑ hɑntum ɑ̀ gɑɑ ndɑ ɑ ŋmɔne Ikpɛ wɑngɑrɑ mɑɑ kɑ ɑ̀ ci Yerusɑlɛm teji kɑ ɑ̀ zumbu zɑ bɛɛnɛ ɑ ŋmɔne Ikpɛ dɔ. A gɑ ɑ mɑɑ teji hɑntum ɑ̀ gɑɑ mo.
Bɔrɔ kɑ ɑ̀ hini kɑ hɑngɑ dɑm kɑ mɑɑ, ɑ̀ mɑ mɑɑ fɑ hɛ kɑ Biyɑ Hɑlɑɑlɑ go cii Mɛsiyɑ mɑrgɑ yom sɛ.
N mɑ wɔne hɑntum Lɑudise Mɛsiyɑ mɑrgɑ dɔntɔneize sɛ kɑ cii: Bɔrɔ kɑ ɑ̀ ci Ami, sɛdɑ nɑɑnekpɛ ndɑ cimikpɛ, kɑ ɑ̀ ci Ikpɛ tɑkɑhɛ kulu kɑɑji go sendi.
À go cii: A go kɑ n gbei yom bei. A bei kɑ n mɑnɑ yee, n mɑnɑ dungu. A go bɑɑ n mɑ yee wɑlɑ n mɑ dungu.
Zɑ kɑ n goono bindi bindi, n mɑnɑ yee, n mɑnɑ dungu, ɑ bɑ kɑ n yeeri kɑ kɑɑ ɑ mee kunɑ.
Ammɑ n go cii: A gundɑ hɑibɑrikɑ. A go tɔntɔnu ɑ hɑibɑrikɑ gɑɑ. A sindɑ hɛ kulu murɑdu. Ammɑ n si bei mɑ kɑ ni yɑ ɑlfukɑru no. Ni yɑ sisibiize no. Ni yɑ tɑlikɑ no, dɑnɑm mo. N goono bumbum.
A go kɑ n nɑ sendi n mɑ wurɑ kɑ ǹ bubure nini kunɑ dei ɑ dɔ n mɑ du kɑ ci hɑibɑrikɑntɛ. N mɑ jiine kpɑrɛ dei ɑ dɔ mɑ kɑ dɑm beerem mɑ si di n hɑwi kɑ n gundɑ zɑmɑ n goono bumbum. N mɑ mɑɑ sɑfɑri mo dei ɑ dɔ kɑ dɑm n moo kunɑ zɑmɑ n mɑ du kɑ di.
Beerem kulu kɑ ɑ go bɑɑ, ɑ go kɑ ǹ kɔnkɔm. A gɑ kɑ ǹ foorɑ. Ngɑ di sɛ n mɑ tɛ himmɑ kɑ tuubi.
Gunɑ, ɑ gɑ cɛ gɑmbu mee gɑɑ kɑ kɑru. De bɔrɔ fɔ mɑɑ ɑ jinde kɑ ngɑ gɑmbu mee feeri, ɑ kɑɑ huro ɑ̀ dɔ kɑ ŋmɑɑ ndɑ. Akpɛ mo mɑ ŋmɑɑ ndɑ hɛɛ.
Bɔrɔ kɑ ɑ̀ go gɑɑŋmɑɑ, ɑ gɑ ɑkpɛ gɔrɛndi ɑ bɑndɑ ɑ kpetɛrɛ kɑrigɑ bɔm zɑngɑ hɛɛ mo, ɑ gɑɑŋmɑɑ kɑ gɔrɔ ɑ Bɑɑbɑ bɑndɑ ɑ̀ kpetɛrɛ kɑrigɑ bɔm.
Bɔrɔ kɑ ɑ̀ hini kɑ hɑngɑ dɑm kɑ mɑɑ, ɑ̀ mɑ mɑɑ fɑ hɛ kɑ Biyɑ Hɑlɑɑlɑ gɑ cii Mɛsiyɑ mɑrgɑ yom sɛ.
Nge yom di bɑndɑ ɑ gunɑ. Cɔfɔ ɑ di gɑmbu feerɑntɛ fɔ bɛɛnɛ kunɑ. Sintine jinde kɑ ɑ mɑɑ goono zɑngɑ kuluu jinde kɑ ɑ̀ go sendi ɑ sɛ. À go cii: Kɑɑru kɑ kɑɑ nee. Yɑ n cɛbɛ hɛ yom kɑ tilɑsi ǹ mɑ kɑɑ tɛ ɑ̀ bɑndɑ.
Mefɔ mefɔ Biyɑ Hɑlɑɑlɑ nɑ ɑ dii. Cɔfɔ kpetɛrɛ kɑrigɑ fɔ goono bɛɛnɛ kunɑ kɑ ɑ̀ bɔm Bɔrɔ fɔ gɑ gɔrɔ.
Bɔrɔ kɑ ɑ̀ gɑ gɔrɔ di tɑkɑi goono zɑngɑ tondi fɔ kɑ ǹ cii ɑ̀ sɛ yɑsipi ndɑ ɑfɔ kɑ ǹ cii ɑ̀ sɛ sɑdisu. Sɛjɛrɛ fɔ mɑ nɑ kpetɛrɛ kɑrigɑ koli kɑ hundi. Sɛjɛrɑ himɑ zɑngɑ tondi boogu fɔ kɑ ǹ cii ɑ̀ sɛ emelodu.
Kpetɛrɛ kɑrigɑ di hundɑntɛ, ɑ di kpetɛrɛ kɑrigɑ wɑrɑnkɑ cindi tɑɑci kpɛɛnɛ. Ǹ bɔm mɑ ɑ di hɑikusu wɑrɑnkɑ cindi tɑɑci gɑ gɔrɔ. Ǹ nɑ kpɛ kpɑrɛ yom dɑm. Ǹ bɔm yom gɑɑ mɑ ɑ di wurɑ kpetɛrɛ fulɑ yom.
Kpetɛrɛ kɑrigɑ kunɑ jinde yom ndɑ bɛɛnɛ kɑɑti yom ndɑ nyɑlɑu yom go hunu. Yugulɑ iye mo go di ɑ̀ jine. Ikpɛ biyɑ iye di nɑ.
Kpetɛrɛ kɑrigɑ jine hɛ fɔ goono zɑngɑ bɑngu hɑri kɑ ɑ̀ kɑni yelem yelem zɑngɑ diji kɑ ǹ cii ɑ̀ sɛ kilisitɑli tondi. Kpetɛrɛ kɑrigɑ bindi ndɑ ɑ̀ hundɑntɛ hundikoni tɑɑci goono kɑ ǹ gundɑ mɑɑ yom jine ndɑ bɑndɑ.
Sintine hundikonɑ himɑ muusu beeri, ihinkɑntɛ mɑ himɑ zɑngɑ hɑuize. Hundikoni hinzɑntɛ gundɑ moodumɑ zɑngɑ bɔrɔ. Itɑɑcɑntɛ di mɑ goono zɑngɑ zebɑni kɑ ɑ̀ go deesi.
Hundikoni tɑɑci di ɑfɔ kulu gundɑ fɑtɑ idu. Ǹ gundɑ mɑɑ yom mo nungu kulu. Ciini ndɑ zɑɑri ǹ cini ko cii, cɛyom si: Ikpɛ Dɑbɑri kulu Kpe, n ci hɑlɑɑlɑ, hɑlɑɑlɑ, hɑlɑɑlɑ. N goono zɑ dom. N goono mɑɑsɑ, N gɑ kɑɑ mɑ.
Bɔrɔ kɑ ɑ̀ gɑ gɔrɔ kpetɛrɛ kɑrigɑ di bɔm bɑ hunɑ no jiiri dubu ndɑ dubu yom. Hundikoni tɑɑci di go kɑ ɑ̀ bɛɛrɑndi kɑ bɛɛrɛ tɛ ɑ̀ sɛ ndɑ sɑɑbuyom.
Sɑɑ ngɑ di hɑikusu wɑrɑnkɑ cindi tɑɑci di mo go jɛndɛbiri Bɔrɔ kɑ ɑ̀ go gɔrɔ kpetɛrɛ kɑrigɑ di bɔm sɛ. Ǹ gɑ wɔ kɑ ɑ̀ gɑ hunɑ jiiri dubu ndɑ dubu yom di bɛɛrɑndi kɑ ngei kpetɛrɛ fulɑ yom jindo ɑ̀ jine.
Ǹ go cii: Kpe, n tɔ n mɑ du deizɑ ndɑ bɛɛrɛ ndɑ dɑbɑri zɑmɑ ni, n nɑ hɛ kulu tɑkɑ. N binebɑɑ kunɑ mo no ǹ goono. N binebɑɑ kunɑ nɑ n nɑ ǹ tɑkɑ.
A di tirɑ kunkunɑntɛ fɔ mɑ Bɔrɔ kɑ ɑ̀ go gɔrɔ kpetɛrɛ kɑrigɑ bɔm ɑ̀ kɑmbɛŋmɑɑ gɑɑ. Ǹ hɑntum tirɑ di kunɑ ndɑ ɑ̀ bɑndɑ gɑɑ. Ǹ nɑ sɛdɑ iye mo dɑm kɑ ɑ̀ dɑɑbu.
A di Ikpɛ dɔntɔneize gɑɑbikoni fɔ mo kɑ ɑ̀ gɑ kuwɑ ndɑ jinde beeri. À cii: Mee yɑ tɔ ɑ̀ mɑ tirɑ wɔ feeri kɑ ɑ̀ sɛdɑ yom pɑti?
Ammɑ bɑ bɔrɔ fɔ bɛɛnɛ kunɑ, wɑlɑ gɑndɑ wɔ bɔm wɑlɑ gɑndɑ wɔ cire mɑnɑ hini kɑ tirɑ di feeri wɑlɑ kɑ ɑ̀ coo wɑlɑ kɑ ɑ̀ gunɑ.
Cɔfɔ ɑ gɑ hɛ kɑlɑ kɑlɑ ndɑ kɑ ǹ mɑnɑ du bɑ bɔrɔ fɔ kɑ ɑ̀ mɑ hini kɑ tirɑ di feeri kɑ kɑ ɑ̀ coo wɑlɑ kɑ ɑ̀ gunɑ.
Hɑikusu yom di kunɑ ɑfɔ bine cii ɑ sɛ: Si hɛ. Gunɑ, Muusu Beeri kɑ ɑ̀ ci Yudɑ dimi, Dɑfidi kɑɑji, ɑ̀ gɑɑŋmɑɑ hɑli ɑ̀ hini kɑ tirɑ di feeri kɑ ɑ̀ sɛdɑ iyɑ pɑti.
A di Feejiize fɔ zɑngɑ hɛ kɑ ǹ nɑ dumbu no. À go cɛ kpetɛrɛ kɑrigɑ ndɑ hundikoni tɑɑcɑ ndɑ hɑikusu yom di bindi bindi. À gundɑ hilli iye ndɑ moo iye kɑ ǹ ci Ikpɛ biyɑ iye kɑ Ikpɛ sɑmbɑ gɑndɑ wɔ kulu bɔm.
Feejiize di kɑɑ. Cɔfɔ ɑ̀ nɑ tirɑ di zɑɑ, tirɑ di kɑ ɑ̀ goono Bɔrɔ kɑ ɑ̀ go gɔrɔ kpetɛrɛ kɑrigɑ bɔm kɑmbɛŋmɑɑ gɑɑ.
Sɑɑ kɑ ɑ̀ nɑ tirɑ di zɑɑ, hundikoni tɑɑcɑ ndɑ hɑikusu wɑrɑnkɑ cindi tɑɑcɑ jɛndɛbiri Feejiize di jine. Ǹ kunɑ ɑfɔ kulu gundɑ mɔlɔ ndɑ wurɑ combu yom kɑ ǹ tɔ ndɑ wɑidi tɔnuyom. Wɑidi wɔ himɑ zɑngɑ hɑlɑɑlɑntɛ yom ɑduwɑ yom.
Ǹ gɑ betu teji fɔ tɛ ko cii: Ni, n tɔ n mɑ tirɑ di zɑɑ kɑ sɛdɑ yom pɑti, zɑmɑ ǹ nɑ n dumbu. N kuri gɑɑ no n nɑ i fɑnsɑ Ikpɛ sɛ dimi kulu kunɑ ndɑ dɛɛnɛ kulu kunɑ ndɑ jɑmɑ kulu kunɑ ndɑ lɑɑbu kulu kunɑ.
N nɑ i tɛ kpe yom ndɑ gɑrɑndikɔ yom i ŋmɔne Ikpɛ sɛ. I kɑɑ kpetɛrɛ ŋmɑɑ gɑndɑ wɔ bɔm.
A gunɑ kpɛɛnɛ. Cɔfɔ ɑ mɑɑ Ikpɛ dɔntɔneize bɑɑbɑ jinde kpetɛrɛ kɑrigɑ hundɑntɛ ndɑ hundikoni yom ndɑ hɑikusu yom di. Ǹ tɔ bɔrɔ dubu ndɑ dubu wei yom.
Ǹ go cii ndɑ jinde beeri: Feejiize kɑ ǹ dumbu yɑ tɔ ɑ̀ mɑ du dɑbɑri ndɑ hɑibɑrikɑ ndɑ hɑikusutɛrɛ ndɑ gɑɑbi ndɑ bɛɛrɛ ndɑ deizɑ ndɑ sɑɑbuyom.
Tɑkɑhɛ kulu mo kɑ ɑ̀ goono bɛɛnɛ kunɑ ndɑ gɑndɑ wɔ bɔm ndɑ gɑndɑ wɔ cire ndɑ tɛku bɔm ndɑ hɛ kulu kɑ ɑ̀ goono hɑndunyɑ bɔm, ǹ kulu cii: Sɑɑbuyom ndɑ bɛɛrɛ ndɑ deizɑ ndɑ dɑbɑri mɑ bɑrɑ ɑ̀ sɛ, Ngɑ kɑ ɑ̀ go gɔrɔ kpetɛrɛ kɑrigɑ bɔm ndɑ Feejiize di mo sɛ jiiri dubu ndɑ dubu yom.
Cɔfɔ hundikoni tɑɑci di sɑbɑ kɑ cii: Ami. Hɑikusu wɑrɑnkɑ cindi tɑɑci di mɑ jɛndɛbiri Hundikpɛ kɑ ɑ̀ sindɑ beeniyom sɛ kɑ ɑ̀ bɛɛrɑndi.
A di Feejiize go sɛdɑ iye di kunɑ ɑfɔ pɑti. Cɔfɔ ɑ mɑɑ hundikoni tɑɑci di ǹ ŋmɔne ɑfɔ jinde zɑngɑ bɛɛnɛ kɑɑtiyom. À cii: Kɑɑ di.
A gunɑ. Cɔfɔ ɑ di bɑri kpɑrɛ fɔ. Bɔrɔ kɑ ɑ̀ go kɑ ɑ̀ kɑɑru di gundɑ biro fɔ. Ǹ nɑ kpetɛrɛ fulɑ fɔ nɑ ɑ̀ sɛ. À hunu gɑɑŋmɑɑkɔ gɑɑŋmɑɑyom sɛ.
Sɑɑ kɑ ɑ̀ nɑ sɛdɑ hinkɑntɛ pɑti, ɑ mɑɑ hundikoni hinkɑntɛ cii: Kɑɑ di.
Bɑri ŋmɑni fɔ mɑ hunu. Iciire zɑngɑ nini no. Bɔrɔ kɑ ɑ̀ gɔrɔ ɑ̀ bɔm di, ǹ nɑ ɑ̀ nɑ dɑbɑri ɑ̀ mɑ lɑɑkɑli kɑne kɑɑ hɑndunyɑ wɔ bɔm zɑmɑ beerem mɑ cɛrɛ wi. Ǹ nɑ tɑkubɑ beeri fɔ nɑ ɑ̀ sɛ.
Sɑɑ kɑ ɑ̀ nɑ sɛdɑ hinzɑntɑ pɑti, ɑ mɑɑ hundikoni hinzɑntɑ cii: Kɑɑ di. A gunɑ. Cɔfɔ ɑ di bɑri bi fɔ hunu. Bɔrɔ kɑ ɑ̀ gɑ kɑ ɑ̀ kɑɑru di gundɑ neesiji fɔ ngɑ kɑmbɛ gɑɑ.
Cɔfɔ ɑ mɑɑ jinde fɔ hundikoni tɑɑcɑ bindi. A cii: mɔsɔngu tongolo fɔ yɑ sɑbɑ ndɑ zɑɑri fɔ gbei bɑnɑndi. Mɔsɔngu dimi ŋmɑni tongolo hinzɑ mɑ yɑ sɑbɑ ndɑ zɑɑri fɔ gbei bɑnɑndi, ɑmmɑ jii ndɑ dufɛ wom mɑ si ǹ sɑrɑ.
Sɑɑ kɑ ɑ̀ nɑ sɛdɑ tɑɑcɑntɑ pɑti, ɑ mɑɑ hundikoni tɑɑcɑntɑ jinde cii: Kɑɑ di.
A gunɑ. Cɔfɔ ɑ di bɑri kpɑrɛ kpɑrɛ fɔ hunu. Bɔrɔ kɑ ɑ̀ gɑ kɑ ɑ̀ kɑɑru di, ɑ̀ mɑɑ no bu. Ciyomɑ mo go kɑ ɑ̀ dum. Ǹ nɑ ǹ nɑ hini gɑndɑ wɔ fɑrisime tɑɑcɑntɛ bɔm ǹ mɑ beerem wi ndɑ tɑkubɑ ndɑ hɛrɛɛ ndɑ bu ndɑ gɑndɑ wɔ gɑnjihɑm futu yom.
Sɑɑ kɑ ɑ̀ nɑ sɛdɑ guɑntɛ pɑti, beerem kɑ Ikpɛ Sendi sɑbu sɛ ndɑ sɛdɑ kɑ ǹ tɛ sɑbu sɛ ǹ nɑ ǹ wi, ɑ di ǹ hundi yom bɑndɑ tɑndɑ gɑrɑndi tɛyom dɔ cire.
Ǹ kuwɑ ndɑ jinde beeri kɑ cii: E Kpe beeri, ni yɑ Hɑlɑɑlɑkpɛ ndɑ Cimikpɛ nɑ. Hɑli sɑɑ fɔ no n kɑɑ hɑndunyɑ bɔrɔ yom ciiti kɑ fɑɑsɑ i sɛ ndɑ kɑ ǹ nɑ i kuri munu?
Ikpɛ nɑ ǹ kulu no kpɛ kpɑrɛ kuku. Ǹ cii ǹ sɛ ǹ mɑ hulonzom lɔkɑci cɛnɑ fɔ hɑli ǹ bɔrɔ hinkɑntɛ yom gbei kunɑ ndɑ ǹ nyɑize yom kɑ ǹ bɑ kɑ ǹ wi zɑngɑ yɑ, jɑmɑ di kulu mɑ kube.
A gunɑ. A di ɑ̀ go sɛdɑ iduɑntɛ pɑti. Cɔfɔ gɑndɑ zinjiyom bɑmbɑtɑ tɛ. Weenu ye ibi zɑngɑ zɑrɑ kɑ ǹ tɛ ndɑ hɑmini bi. Hɑndu mo bɛrɛ zɑngɑ kuri.
Bɛɛnɛ hɑndɑriyɑize yom mo kɑm gɑndɑ bɔm zɑngɑ jee ize gɑɑni kɑ hɛo nɑ ɑ̀ dooru.
Bɛɛnɛ mo kunkuni zɑngɑ tirɑ kɑ ǹ go kunkuni. Ǹ nɑ tondi kuku yom kulu ndɑ hɔndɛ tɑɑsi yom kulu gɑnɑndi ǹ gurubi.
Hɑndunyɑ wɔ kpe yom ndɑ bɔrɔ beeri yom ndɑ hɑibɑrikɑntɛ yom ndɑ wɑnguize hɑikusu yom ndɑ gɑɑbikoni yom ndɑ bɑnyɑ yom ndɑ bɔrɔcini yom nɑ ngei bɔm tugu guusu yom kunɑ ndɑ tondi kuku yom gɑme.
Ǹ cii tondi kuku yom sɛ ndɑ tondi beeri yom sɛ: Wɑ kɑm i bɔm kɑ i tugu Bɔrɔ di kɑ ɑ̀ gɑ gɔrɔ kpetɛrɛ kɑrigɑ bɔm moodumɑ sɛ ndɑ Feejiize binetɔnɛ sɛ.
À binetɔnɛ hɑnu beeri kɑɑ. Mee bine yɑ cindi kɑ ɑ̀ mɑ hini kɑ cɛ ɑ̀ jine?
Nge yom di bɑndɑ ɑ di Ikpɛ dɔntɔneize tɑɑci go cɛ hɑndunyɑ cɛnjɛ tɑɑci gɑɑ. Ǹ gɑ hɛo tɑɑci kɑ ǹ gɑ fɑɑru zɑ hɑndunyɑ cɛnjɛ tɑɑci jɛ zɑmɑ hɛo mɑ si fɑɑru bɑ gɑndɑ wɔ bɔm, bɑ tɛku bɔm, bɑ tuuri nyɑ kulu bɔm.
A di Ikpɛ dɔntɔneize ŋmɑni fɔ mɑ kɑ ɑ̀ go ziji zɑ weenuhune hɛrɛ. À go kɑ Ikpɛ Hundikpɛ sɛdɑ dɑmyom jɛ. À kuwɑ ndɑ jinde beeri kɑ sendi Ikpɛ dɔntɔneize tɑɑci di sɛ, ngei kɑ ǹ nɑ ǹ no mei ǹ mɑ hɛ lɑlɔ tɛ gɑndɑ ndɑ tɛku sɛ.
À cii: Wɑ si hɛ lɑlɔ tɛ gɑndɑ wɑlɑ tɛku wɑlɑ tuurinyɑ yom sɛ kɑlɑ i mɑ sɛdɑ dɑm jinɑ i ŋmɔne Ikpɛ tɑm yom sukutu yom gɑɑ.
A mɑɑ bɔrɔ mɛrɛjɛ kɑ ɑ̀ gɑɑ ǹ nɑ sɛdɑ dɑm. Bɔrɔ dubu zɑngu fɔ ndɑ weitɑɑci cindi tɑɑci nɑ Isirɑilɑ ize yom dimi kulu kunɑ.
Yudɑ dimi kunɑ bɔrɔ dubu wei cindi hinkɑ gɑɑ no, ǹ nɑ sɛdɑ dɑm. Lubɑm dimi kunɑ mo bɔrɔ dubu wei cindi hinkɑ gɑɑ ndɑ Gɑɑdu dimi kunɑ bɔrɔ dubu wei cindi hinkɑ gɑɑ no ǹ nɑ sɛdɑ dɑm.
Asɑre dimi kunɑ bɔrɔ dubu wei cindi hinkɑ gɑɑ nɑ ǹ nɑ sɛdɑ dɑm. Ǹ nɑ sɛdɑ dɑm mo Nɛfitɑli dimi kunɑ bɔrɔ dubu wei cindi hinkɑ gɑɑ ndɑ Mɑnɑse dimi kunɑ bɔrɔ dubu wei cindi hinkɑ gɑɑ.
Simeyɔ dimi kunɑ bɔrɔ dubu wei cindi hinkɑ gɑɑ no ǹ nɑ sɛdɑ dɑm. Lefi dimi kunɑ bɔrɔ dubu wei cindi hinkɑ gɑɑ ndɑ Isiɑko dimi kunɑ bɔrɔ dubu wei cindi hinkɑ gɑɑ no ǹ nɑ sɛdɑ dɑm.
Zɑbulu dimi kunɑ bɔrɔ dubu wei cindi hinkɑ gɑɑ no ǹ nɑ sɛdɑ dɑm. Yosɛfu dimi kunɑ bɔrɔ dubu wei cindi hinkɑ gɑɑ ndɑ Benzɑmim dimi kunɑ bɔrɔ dubu wei cindi hinkɑ gɑɑ no ǹ nɑ sɛdɑ dɑm.
Nge yom di bɑndɑ ɑ gunɑ. Cɔfɔ ɑ di bɔrɔ bɑkɑrɑ kɑ bɑ bɔrɔ fɔ si hini kɑ ɑ̀ kɑbu. Ǹ hunu kundɑ kulu ndɑ dimi kulu ndɑ jɑmɑ kulu ndɑ dɛɛnɛ kulu. Ǹ go cɛ kpetɛrɛ kɑrigɑ jine ndɑ Feejiize jine. Ǹ nɑ kpɛ kpɑrɛ kuku yom dɑm. Ǹ gundɑ dɑbinɑ nyɑ kɑmbɛ yom ngei kɑmbɛ yom kunɑ.
Ǹ gɑ kuwɑ ndɑ jinde beeri kɑ cii: Fɑɑbɑ yɑ i ŋmɔne Ikpɛ ŋmɔne nɑ, Ngɑ kɑ ɑ̀ go gɔrɔ kpetɛrɛ kɑrigɑ bɔm. Fɑɑbɑ yɑ Feejiize nmɔne mɑ nɑ.
Ikpɛ dɔntɔneize yom kulu ndɑ hɑikusu yom di ndɑ hundikoni tɑɑci di mo go cɛ kɑ kpetɛrɛ kɑrigɑ hundi. Ǹ jɛndɛbiri kpetɛrɛ kɑrigɑ jine ko kɑ Ikpɛ bɛɛrɑndi.
Ǹ gɑ cii: Ami. Bɛɛrɑndiyom ndɑ deizɑ ndɑ hɑikusutɛrɛ ndɑ sɑɑbuyom ndɑ bɛɛrɛ ndɑ dɑbɑri ndɑ gɑɑbi, mɑ bɑrɑ i ŋmɔne Ikpɛ sɛ jiiri dubu ndɑ dubu yom. Ami.
Cɔfɔ hɑikusu yom di kunɑ ɑfɔ cii ɑ sɛ: Beerem kɑ ǹ gundɑ kpɛ kpɑrɛ kuku yom wɔ, mee yom no? Mɑni ǹ hunu?
A cii ɑ̀ sɛ: A hɑikusu, n go bei. À cii ɑ sɛ: Beerem nɑ kɑ ǹ go hunu zɑ tɑɑbi bɑmbɑtɑ kunɑ. Ǹ nɑ ngei kpɛ yom nyunɑ kɑ ǹ kpɑrɑndi Feejiize di kuri kunɑ.
À sɛ no ǹ goono Ikpɛ kɑrigɑ jine ko tɑmtɛrɛ ɑ̀ sɛ ciini ndɑ zɑɑri Ikpɛ goonoyom dɔ. Bɔrɔ kɑ ɑ̀ gɑ gɔrɔ kpetɛrɛ kɑrigɑ wɔ bɔm mo, ngɑ yɑ go kɑ ǹ hɑlɑsi ǹ goonoyom gɑɑ.
Ǹ si mɑɑ hɛrɛɛ kpɛɛnɛ. Ǹ si ye kɑ mɑɑ joo. Weenu mo si ǹ kɑru wɑlɑ dunguɛ dimi kulu.
Feejiizɑ kɑ ɑ̀ goono kpetɛrɛ kɑrigɑ bindi, ngɑ yɑ gɑ ǹ kurum. À gɑ ǹ boi kɑ kpeindei hundi hɑri fɔci yom dɔ. Ikpɛ mo yɑ gɑ ǹ mundi kulu hɑɑbu ǹ moo yom gɑɑ.
Sɑɑ kɑ ɑ̀ nɑ sɛdɑ iyɑntɛ pɑti, cɔfɔ nungu tɛ sɑkɑi bɛɛnɛ kunɑ kɑ ɑ̀ tɔ guuru jɛrɛ fɔ.
Cɔfɔ ɑ di Ikpɛ dɔntɔneize iye go cɛ Ikpɛ jine. Ǹ sɛ no ǹ nɑ kuluu iye no.
Ikpɛ dɔntɔneize ŋmɑni fɔ mo kɑɑ kɑ cɛ gɑrɑndi bɑndɑ tɑndɑ bɔm. À gundɑ wurɑ comcombu. Ǹ nɑ wɑidi boobo no ɑ̀ sɛ zɑmɑ ɑ̀ mɑ ǹ sɑrɑɑ ndɑ hɑlɑɑlɑntɛ yom kulu ɑduwɑ yom wurɑ bɑndɑ tɑndɑ di bɔm kɑ ɑ̀ goono kpetɛrɛ kɑrigɑ jine.
Wɑidi yom di dullu ziji ndɑ hɑlɑɑlɑntɛ yom ɑduwɑ yom zɑ Ikpɛ dɔntɔneize kɑmbɛ Ikpɛ jine.
Cɔfɔ Ikpɛ dɔntɔneize di nɑ comcombu di zɑɑ kɑ ɑ̀ tɔnɑndi ndɑ gɑrɑndi bɑndɑ tɑndɑ dɔ nini. À nɑ ɑ̀ jindo hɑndunyɑ bɔm. Cɔfɔ jinde yom ndɑ bɛɛnɛ kɑɑtiyom ndɑ bɛɛnɛ nyɑlɑu ndɑ gɑndɑ zinjiyom tɛ.
Ikpɛ dɔntɔneize iye kɑ ǹ gundɑ kuluu iye di go sɔlu ǹ mɑ kuluu funsu.
Ikpɛ dɔntɔneize sintine nɑ ngɑ kuluu funsu. Cɔfɔ gɑri ndɑ nini ndɑ kuri meigu cɛrɛ bɑndɑ. Ǹ nɑ ǹ jindo hɑndunyɑ wɔ bɔm. Tuurinyɑ yom fɑrisime hinzɑntɛ ndɑ subu gɑni kulu dii kɑ tɔnu.
Ikpɛ dɔntɔneize hinkɑntɛ mɑ nɑ ngɑ kuluu funsu. Hɛ fɔ zɑngɑ tɑndi kuku beeri kɑ nini gɑ kɑ ɑ̀ dii, ǹ nɑ ɑ̀ jindo tɛku kunɑ. Tɛku fɑrisime hinzɑntɛ bɛrɛ kuri.
Tɑkɑhɛ hundikoni fɑrisime hinzɑntɛ kɑ ɑ̀ goono tɛku kunɑ kulu bu. Hɑrihi yom fɑrisime hinzɑntɛ kulu mɑlɑkɑ.
Ikpɛ dɔntɔneize hinzɑntɛ nɑ ngɑ kuluu funsu. Cɔfɔ hɑndɑriyɑize beeri fɔ kɑ ɑ̀ go hɑɑgɑ zɑngɑ yugulɑ kɑm zɑ bɛɛnɛ. À kɑm isɑ fɑrisime hinzɑntɛ fɔ bɔm ndɑ hɑri fɔci yom bɔm.
Hɑndɑriyɑize di mɑɑ nɑ Abisɑntɛ, hɔɔti dimi fɔ. Hɑri di fɑrisime hinzɑntɛ kulu bɛrɛ kɑ hɔɔtu. Bɔrɔ bɑɑbɑ bu hɑri di sɑbu sɛ zɑmɑ ɑ̀ hɔɔtu.
Ikpɛ dɔntɔneize tɑɑcɑntɛ nɑ ngɑ kuluu funsu. Cɔfɔ kube nɑ weenu fɑrisime hinzɑntɛ kɑru. Yɑ mɑ nɑ hɑndu fɑrisime hinzɑntɛ ndɑ hɑndɑriyɑize yom fɑrisime hinzɑntɛ hɑli fɑrisime hinzɑntɛ yom kulu tɛ kube. Zɑɑri kɑɑri fɑrisime hinzɑntɛ mo dɛrɛ, yɑ mɑ no ciini.
A gunɑ. Cɔfɔ ɑ mɑɑ Ikpɛ dɔntɔneize fɔ go deesi bɛɛnɛ bindi bindi. À go cii ndɑ jinde beeri: Kɑito, kɑito hɑndunyɑ bɔrɔ yom sɛ kuluu hinzɑ kɑ ǹ cindi sɑbu sɛ kɑ Ikpɛ dɔntɔneize hinzɑ wɔ bɑ funsu.
Ikpɛ dɔntɔneize guɑntɛ nɑ ngɑ kuluu funsu. Cɔfɔ ɑ di hɑndɑriyɑize fɔ hunu zɑ bɛɛnɛ kɑ kɑm hɑndunyɑ bɔm. Ǹ nɑ guusu kɑ ɑ̀ sindɑ mee lɑntɑnɑize nɑ ɑ̀ sɛ.
Cɔfɔ ɑ̀ nɑ guusu di feeri. Dullu fɔ mɑ go hunu ɑ̀ kunɑ zɑngɑ dudɑli nini dullu. Weenu ndɑ hɛo kulu mo bɛrɛ kɑ bi ndɑ dullu di zɑngɑ buudɑ.
Doo yom go hunu zɑ dullu kunɑ kɑ see hɑndunyɑ kulu bɔm. Ǹ nɑ ǹ nɑ dɑbɑri fɔ mɑ zɑngɑ gɑndɑ dem yom dɑbɑri.
Ǹ cii ǹ sɛ ǹ mɑ si hɛ lɑlɔ fɔ kulu tɛ gɑndɑ wɔ subu sɛ, bɑ kɔsu gɑni fɔ sɛ, bɑ tuurinyɑ fɔ sɛ. Ammɑ ǹ mɑ ilɑlɔ tɛ beerem sɛ kɑ ǹ mɑnɑ du Ikpɛ sɛdɑ dɑmyom ngei sukutu yom gɑɑ.
Ǹ nɑ ǹ nɑ mei ǹ mɑ si ǹ wi, ɑmmɑ ǹ mɑ ǹ bɔnɑndi zɑngɑ hɑndu gu. Bɔnɑndiyom kɑ ǹ go tɛ ǹ sɛ di goono zɑngɑ bɔnɛ kɑ bɔrɔ mɑɑ sɑɑ kɑ dem nɑ ɑ̀ tɔnu.
Jiribi nge yom di kunɑ beerem kɑɑ bu ceeci, ɑmmɑ ǹ si du ɑ̀. Ǹ guuri ngei mɑ bu ɑmmɑ bu zuuru kɑ mooru ndei.
Doo nge yom di himɑ nɑ zɑngɑ bɑri yom kɑ ǹ sɔlu wɑngu tɛyom sɛ. Ǹ bɔm yom gɑɑ gundɑ zɑngɑ kpetɛrɛ fulɑ kɑ ɑ̀ himɑ wurɑ. Ǹ moodumɑ yom goono no zɑngɑ bɔrɔ.
Ǹ bɔm hɑmini goono zɑngɑ weibɔrɔ ŋmɔne. Ǹ hinje yom mo goono zɑngɑ muusu beeri ŋmɔne.
Ǹ jɛndɛ yom gɑɑ gundɑ guuru kɔrɛ. Ǹ fɑtɑ yom kɔsɔngu himɑ no zɑngɑ tɔrɔkɔ yom kɑ bɑri boobo go cendi ko zuuru kɑ kpei wɑngu dɔ.
Ǹ gundɑ lɑɑce nɑɑjikpɛ yom zɑngɑ dem. Ǹ lɑɑce yom kunɑ no ǹ gundɑ dɑbɑri kɑ ǹ mɑ beerem no doori hɑli hɑndu gu.
Ǹ gundɑ kpe fɔ kɑ ɑ̀ ci guusu kɑ ɑ̀ sindɑ mee Ikpɛ dɔntɔneize. Ebulu cinɛ kunɑ ǹ cii ɑ̀ sɛ Abɑdom, Gɑrɛku cinɛ kunɑ mɑ Apoliyom. Mɑɑ di feeriji yɑ ci Hɑlɑcikɔ.
Sintine bɑlɑu bisɑ. Gunɑ, ngɑ di bɑndɑ bɑlɑu hinkɑ gɑ kɑɑ kpɛɛnɛ.
Ikpɛ dɔntɔneize iduɑntɛ nɑ ngɑ kuluu funsu. Cɔfɔ ɑ mɑɑ jinde fɔ gɑ hunu hilli tɑɑci dɔ kɑ ǹ goono wurɑ bɑndɑ tɑndɑ bɔm Ikpɛ jine.
À cii Ikpɛ dɔntɔneize iduɑntɛ kɑ ɑ̀ gundɑ kuluu di sɛ: N mɑ Ikpɛ dɔntɔneize tɑɑci kɑ ǹ goono hɔɑntɛ Yufɑtu isɑ mee gɑɑ feeri.
À nɑ Ikpɛ dɔntɔneize tɑɑci di feeri mɑ, ngei kɑ ǹ sɔlu guuru sɛ ndɑ hɑnu sɛ ndɑ hɑndu sɛ ndɑ jiiri sɛ, zɑmɑ ǹ mɑ iburɑdɑm fɑrisime hinzɑntɛ kulu wi.
Wɑngu bɑrikɑri yom goono zɑngɑ ǹ bɔrɔ dubu zɑngu hinkɑ hɑli ce dubu wei. Yɑ nɑ ɑ mɑɑ.
Zɑngɑ yɑ no diyom di kunɑ ɑ di bɑri yom ndɑ beerem kɑ ǹ go gɔrɔ ǹ bɔm. Ǹ gundɑ kɔrɛ ngei jɛndɛ yom gɑɑ, iciire zɑngɑ nini ndɑ iboogu ndɑ dɔsɔ zɑngɑ ɑlibɑro. Ǹ bɑri yom bɔm goono no zɑngɑ muusu beeri bɔm. Ǹ mee yom kunɑ nɑ nini gɑ hunu ndɑ dullu ndɑ ɑlibɑro kɑ ɑ̀ gɑ di.
Aliwɑbɑ hinzɑ wɔ, nini ndɑ dullu ndɑ ɑlibɑro kɑ ɑ̀ gɑ hunu bɑri yom di mee kunɑ, yɑ nɑ hɑndunyɑ beerem fɑrisime hinzɑntɛ wi.
Bɑri yom di dɑbɑri goono ǹ mee yom kunɑ ndɑ ǹ lɑɑce yom gɑɑ. Ǹ lɑɑce yom di himɑ no zɑngɑ gondi yom kɑ ǹ gundɑ bɔm yom. Nge yom mo no ǹ go bɔrɔ doorɑndi ndɑ.
Bɔrɔ cindei kulu kɑ ɑliwɑbɑ yom di mɑnɑ ǹ wi, ǹ mɑnɑ tuubi ndɑ ngei kɑmbɛ gbei yom. Ǹ mɑnɑ fee ndɑ hɔllɛ gɑnɑyom ndɑ tooru yom kɑ ǹ tɛ ndɑ wurɑ ndɑ ɑnzɛrɛfu ndɑ guuru ciire ndɑ tondi ndɑ tuuri, tooru yom kɑ ǹ si hini kɑ di. Ǹ si hini kɑ mɑɑ. Ǹ si hini kɑ dirɑ.
Beerem mɑnɑ tuubi mo ndɑ ǹ bɔrɔ wiyom ndɑ ǹ dɑbodɑbo ndɑ ǹ zinɑtɛrɛ ndɑ ǹ zeetɛrɛ.
A di Ikpɛ dɔntɔneize gɑɑbikoni ŋmɑni fɔ kɑ ɑ̀ go zumbu zɑ bɛɛnɛ buru dɑɑbɑntɛ kunɑ. Sɛjɛrɛ fɔ mo goono ɑ̀ bɔm bɛɛnɛ. A moodumɑ goono no zɑngɑ weenu, ɑ̀ cee yom mɑ zɑngɑ nini kɑɑsɑ yom.
Tirɑ feerɑntɛ cɛnɑ fɔ goono ɑ̀ kɑmbɛ kunɑ. À nɑ ngɑ kɑmbɛŋmɑɑ cee dɛcɛ tɛku bɔm, ɑ̀ kɑmbɛwo cee mɑ gɑndɑ bɔm.
Cɔfɔ ɑ̀ kuwɑ ndɑ jinde beeri zɑngɑ muusu beeri dureyom. Sɑɑ kɑ ɑ̀ kuwɑ, bɛɛnɛ kɑɑtiyom iye tɛ.
Sɑɑ kɑ bɛɛnɛ kɑɑtiyom iye di tɛ, ɑ bɑ hɑntum. Ammɑ jinde fɔ hunu zɑ bɛɛnɛ kɑ cii ɑ sɛ: N mɑ hɛ yom kɑ bɛɛnɛ kɑɑti yom iye di cii kɑ dɑɑbu ndɑ sɛdɑ dɑmyɑm. N mɑ si ǹ hɑntum.
Cɔfɔ Ikpɛ dɔntɔneize kɑ ɑ di ɑ̀ go cɛ tɛkuɑ bɔm ndɑ gɑndɑ bɔm, ɑ̀ nɑ ngɑ kɑmbɛ sɔmbu bɛɛnɛ ngɑ mɑ ze.
À ze ndɑ Bɔrɔ kɑ ɑ̀ gɑ hunɑ jiri dubu ndɑ dubu yom, ngɑ kɑ ɑ̀ nɑ bɛɛnɛ tɑkɑ ndɑ hɛ yom kɑ ǹ goono ɑ̀ kunɑ. Ngɑ mɑ nɑ gɑndɑ tɑkɑ ndɑ hɛ yom kɑ ǹ goono ɑ̀ bɔm. À nɑ tɛku mɑ tɑkɑ ndɑ hɛ yom kɑ ǹ goono ɑ̀ kunɑ. Ikpɛ dɔntɔneize di cii: Dɑɑmɑ si kpɛɛnɛ.
Ammɑ lɔkɑci kɑ Ikpɛ dɔntɔneize iyɑntɛ bɑ kɑ ngɑ kuluu funsu, sɑɑ ngɑ di no Ikpɛ duje go kube zɑngɑ ɑ̀ jinɑ kɑ ɑ̀ fɛɛ ngɑ tɑm yom sɛ kɑ ǹ ci ɑndebi yom.
Jinde kɑ ɑ mɑɑ zɑ bɛɛnɛ gɑ sendi ɑ sɛ kpɛɛnɛ kɑ cii: Kpei, tirɑ feerɑntɛ cɛnɑ tɑ kɑ ɑ̀ goono Ikpɛ dɔntɔneize di kɑmbɛ kunɑ kɑ ɑ̀ go cɛ tɛku ndɑ gɑndɑ bɔm.
Cɔfɔ ɑ kpei Ikpɛ dɔntɔneize di dɔ kɑ cii ɑ̀ sɛ: N mɑ tirɑ cɛnɑ di no ɑ sɛ. À cii ɑ sɛ: À zɑɑ kɑ ɑ̀ gonu. Àɑ hɔɔtu n gunde kunɑ ɑmmɑ n mee kunɑ ɑ̀ kɑɑni no zɑngɑ yu.
A nɑ tirɑ cɛnɑ di zɑɑ Ikpɛ dɔntɔneize di kɑmbɛ kɑ ɑ̀ gonu. À kɑɑni ɑ mee kunɑ zɑngɑ yu ɑmmɑ sɑɑ kɑ ɑ nɑ ɑ̀ gonu ɑ̀ hɔɔtu no ɑ gunde kunɑ.
Cɔfɔ ɑ̀ cii ɑ sɛ: Kɑlɑ n mɑ ɑndebitɛrɛ tɛ kpɛɛnɛ bɔrɔ boobo ndɑ dimi yom ndɑ dɛɛnɛ yom ndɑ gɑndɑkpɛ yom jine.
Ǹ nɑ sɑɑri fɔ nɑ ɑ sɛ zɑngɑ gɑɑbu kɑ cii ɑ sɛ: Tunu kɑ cɛ kɑ Ikpɛ gɔrɛ dɔ ndɑ gɑrɑndi bɑndɑ tɑndɑ dɔ neesi. N mɑ beerem kulu kɑbu kɑ ǹ goono Ikpɛ goonoyom dɔ kɑ kɑ Ikpɛ bɛɛrɑndi.
Ammɑ n mɑ Ikpɛ goonoyom dɔ hundi bɑtumɑ nɑm, n mɑ si ɑ̀ neesi. N mɑ si ɑ̀ neesi zɑmɑ ǹ nɑ ɑ̀ no dimi cindei sɛ. Ǹ kɑɑ wɑngɑrɑ hɑlɑɑlɑ tɑɑmu nge cee cire hɑndu weitɑɑci cindi hinkɑ.
A gɑ ɑ sɛdɑ hinkɑ dɔntɔm soojiine kunɑ ǹ mɑ ɑndebitɛrɛ tɛ jiribi dubu fɔ ndɑ zɑngu hinkɑ ndɑ weidu.
Sɛdɑ yom di yɑ ci olibe nyɑ hinkɑ ndɑ fitilɑ hinkɑ kɑ ǹ go cɛ gɑndɑ wɔ ŋmɔne Ikpɛ jine.
De bɔrɔ fɔ go bɑɑ ngɑ mɑ ilɑlɔ fɔ tɛ ǹ sɛ, nini kɑɑ hunu ǹ mee yom kunɑ kɑ ǹ ŋmɔne ibɛrɛ yom wi. Zɑngɑ yɑ no ǹ gɑ ɑ̀ wi wɔ kɑ go bɑɑ ngɑ mɑ hɛ lɑlɔ tɛ ǹ sɛ.
Ǹ gundɑ hini kɑ bɛɛnɛ dɑɑbu hɑli hɑri mɑ si kɑm ǹ ŋmɔne ɑndebitɛrɛ jiribi yom kulu kunɑ. Ǹ gundɑ hini mo kɑ hɑri yom bɛrɛ kuri. Ǹ gundɑ hini mo kɑ ɑliwɑbɑ dimi ŋmɑni ŋmɑni yom tɑm hɑndunyɑ wɔ bɔm sɑɑ kɑ ǹ go bɑɑ kulu.
Sɑɑ kɑ ǹ beeni ndɑ ngei sɛdɑ, gɑnjihɑm futu go hunu zɑ guusu kɑ ɑ̀ sindɑ mee kunɑ. À kɑɑ wɑngu tɛ ndei. À gɑɑŋmɑɑ ǹ bɔm kɑ ǹ wi.
Ǹ bukɔ yom mɑ kɑɑ goono wɑngɑrɑ beeri bɑtumɑ kɑ ǹ cii ɑ̀ sɛ zɑngɑ yɑɑse Sodum ndɑ Eziputu, nungu kɑ ǹ nɑ i Kpe kɑnji.
Beerem kɑ ǹ hunu jɑmɑ kulu ndɑ kundɑ kulu ndɑ dɛɛnɛ kulu ndɑ hɑndunyɑ dimi kulu, ǹ kɑɑ di ǹ bukɔ yom zɑngɑ jiribi hinzɑ ndɑ jɛrɛ. Ǹ bine si tu ǹ mɑ bukɔ yom dɑm sɑɑrɛ yom kunɑ.
Ǹ sɑbu sɛ bine, hɑndunyɑ beerem kɑɑ fɑihã ndɑ ǹ buyom. Ǹ kɑɑ goono bine yeene kunɑ. Ǹ kɑɑ cɛrɛ no noyom zɑmɑ ɑndebi hinkɑ di nɑ hɑndunyɑ beerem bɔnɑndi.
Jiribi hinzɑ ndɑ jɛrɛ bɑndɑ, Ikpɛ ye kɑ hundi dɑm ǹ kunɑ. Cɔfɔ ǹ tunu kɑ cɛ. Beerem kulu kɑ ǹ di ei, hɑmburu nɑ ǹ dii kɑlɑ kɑlɑ.
Ǹ mɑɑ jinde fɔ kɑ ɑ̀ hunu bɛɛnɛ go cii ǹ sɛ: Wɑ kɑɑru nee dɔ. Cɔfɔ ǹ kɑɑru bɛɛnɛ buru kunɑ. Ǹ ŋmɔne ibɛrɛ yom di ei mo.
Guuru ngɑ di kunɑ gɑndɑ zinjiyom beeri fɔ tɛ. Wɑngɑrɑ di fɑrisime weiɑntɛ kɑm. Bɔrɔ dubu iye yɑ bu gɑndɑ zinjiyom ngɑ di kunɑ. Cindei mo hɑmburu kɑlɑ kɑlɑ kɑ bɛɛrɛ no Ikpɛ kɑ ɑ̀ goono bɛɛnɛ sɛ.
Bɑlɑu hinkɑntɛ bisɑ. Gunɑ, ihinzɑntɛ go kɑɑ mɑɑsɑ mɑɑsɑ.
Ikpɛ dɔntɔneize iyɑntɛ nɑ ngɑ kuluu funsu. Cɔfɔ jinde beeri fɔ yom hunu zɑ bɛɛnɛ kɑ cii: Ǹ nɑ hɑndunyɑ kpetɛrɛ yeti i Kpe ndɑ ɑ̀ ŋmɔne Mɛsiyɑ sɛ. À kɑɑ kpetɛrɛ ŋmɑɑ mɑ, beeniyom si.
Hɑikusu wɑrɑnkɑ cindi tɑɑci di mɑ kɑ ǹ go gɔrɔ Ikpɛ jine nge kpetɛrɛ kɑrigɑ yom kunɑ, ǹ jɛndɛbiri kɑ kɑ Ikpɛ bɛɛrɑndi.
Ǹ go cii: E Kpe Ikpɛ, Dɑbɑri kulu kpe, i go sɑɑbu n sɛ. Ni, n goono mɑɑsɑ. N goono zɑ dom. Ni, n go kɑɑ mo. N nɑ n dɑbɑri beeri zɑɑ kɑ kpetɛrɛ ŋmɑɑ kɑ mei.
Hɑndunyɑ dimi yom bine tɔ. N ŋmɔne binetɔnɛ kɑɑ. Lɔkɑci tɔ kɑ n mɑ bukɔ yom ciiti. Lɔkɑci mo tɔ n mɑ n bɑnyɑ yom kɑ ǹ ci ɑndebi yom bɑnɑ, ndɑ hɑlɑɑlɑntɛ yom ndɑ beerem kɑ ǹ gɑ hɑmburu n mɑɑ sɛ, icɛnɑ ndɑ ibeeri. Lɔkɑci tɔ mo kɑ beerem kɑ ǹ gɑ hɑndunyɑ hɑlɑci, n mɑ ǹ hɑlɑci mo.
Ikpɛ goonoyom dɔ kɑ ɑ̀ goono bɛɛnɛ kunɑ feeri. Cɔfɔ ǹ di ɑ̀ ŋmɔne ɑlikɑwɑli ɑdɑkɑ goono ɑ̀ kunɑ. Cɔfɔ nyɑlɑu yom ndɑ jinde yom ndɑ bɛɛnɛ kɑɑtiyom ndɑ gɑndɑ zinjiyom ndɑ gɑri beeri tɛ.
Alɑmu bɑmbɑtɑ fɔ hunutɛrɛ bɛɛnɛ kunɑ kɑ ɑ̀ ci weibɔrɔ fɔ kɑ weenu nɑ ɑ̀ dɑɑbu. Hɑndu goono ɑ̀ cee yom cire. Hɑndɑriyɑize wei cindi hinkɑ mo goono ɑ̀ bɔm gɑɑ zɑngɑ bɔmtɔbɛ.
À gundɑ kunu. À go kuwɑ mɑ ndɑ hɑizɛnyɛ ndɑ hɛiyom dɑɑri.
Alɑmu ŋmɑni fɔ mɑ hunutɛrɛ bɛɛnɑ kunɑ. Gunɑ, kɑndɑmɑ ciire beeri fɔ nɑ. À gundɑ bɔm iye ndɑ hilli wei. À bɔm yom gɑɑ mo kpetɛrɛ fulɑ iye yɑ goono.
À lɑɑce mo go hɑndɑriyɑize yom fɑrisime hinzɑntɛ cendi zɑ bɛɛnɛ. À gɑ kɑ ǹ jindo hɑndunyɑ bɔm. Kɑndɑmɑ di go cɛ weibɔrɔ di kɑ ɑ̀ bɑ hɛi jine zɑmɑ ngɑ mɑ ɑ̀ koo di ŋmɑɑ sɛ sɑɑ kɑ ɑ̀ hɛi.
À nɑ koo hɑibɔrɔ fɔ hɛi kɑ ngɑ yɑ dimi kulu kurum ndɑ guuru goobu. Ǹ nɑ ɑ̀ koo di kɔm kɑ kpeindɑ Ikpɛ dɔ ɑ̀ kpetɛrɛ kɑrigɑ dɔ.
Cɔfɔ weibɔrɔ di zuuru kɑ kpei gɑnji kunɑ, nungu kɑ Ikpɛ nɑ tɛrɛ hinsɑ ɑ̀ sɛ. À kpei gɑnji kunɑ zɑmɑ ǹ mɑ ɑ̀ ŋmɑɑrɑndi zɑngɑ jiribi dubu fɔ ndɑ zɑngu hinkɑ ndɑ weidu.
Wɑngu tɛ mo bɛɛnɛ kunɑ. Ikpɛ dɔntɔneize beeri kɑ ɑ̀ mɑɑ Misɛli ndɑ ɑ̀ dɔntɔneize yom no tɑngɑmi tɛ ndɑ kɑndɑmɑ. Kɑndɑmɑ ndɑ ɑ̀ ŋmɔne dɔntɔneize yom nɑ tɑngɑmi tɛ ndei mo.
Ammɑ kɑndɑmɑ ndɑ ɑ̀ dɔntɔneize yom mɑnɑ gɑɑŋmɑɑ. Ǹ mɑnɑ tu ǹ sɛ ndɑ gɔrɛ bɛɛnɛ kunɑ kpɛɛnɛ.
Ǹ nɑ kɑndɑmɑ cetu tɛrɛ, ngɑ yɑ ci zɑ dɑm dɑm gondi zeenu kɑ ǹ cɛɛ Ibilisi wɑlɑ Setɑm kɑ ɑ̀ go hɑndunyɑ wɔ kulu dɛrɑndi. Ǹ nɑ ɑ̀ jindo gɑndɑ ndɑ ɑ̀ dɔntɔneize yom kulu ɑ̀ bɑndɑ.
Cɔfɔ ɑ mɑɑ jinde beeri fɔ zɑ bɛɛnɛ ɑ̀ go cii: Mɑɑsɑnkulu fɑɑbɑ ndɑ dɑbɑri ndɑ i ŋmɔne Ikpɛ kpetɛrɛ kube. À ŋmɔne Mɛsiyɑ hini mo tɔ. I nyɑize yom tɔnyɑkɔ kɑ ciini ndɑ zɑɑri ɑ̀ nɑ ǹ tɔnyɑ i ŋmɔne Ikpɛ jine, ǹ nɑ ɑ̀ zeeri.
I nyɑizei gɑɑŋmɑɑ ɑ̀ bɔm Feejiize kuri sɑbu sɛ ndɑ ǹ sɛdɑ sendi sɑbu sɛ. Ǹ mɑnɑ bɑɑ ngei hundi hɑli ǹ mɑnɑ hungu ǹ mɑ bu.
À sɛ no, bɛɛnɛ yom ndɑ wom kɑ wom goono ndɑ gɔrɛ bɛɛnɛ kunɑ, wom mɑ fɑihã. Ammɑ kɑito beerem kɑ ǹ goono hɑndunyɑ kunɑ ndɑ tɛku bɔm zɑmɑ Ibilisi zumbu wom dɔ. À tɔ ndɑ binefute zɑmɑ ɑ̀ bei kɑ ngɑ sindɑ dɑɑmɑ boobo.
Sɑɑ kɑ kɑndɑmɑ di kɑ ǹ nɑ ngɑ cetu gɑndɑ, ɑ̀ nɑ weibɔrɔ di kɑ ɑ̀ nɑ koo hɑibɔrɔ hɛi gɑɑrɛ.
Ammɑ ǹ nɑ zebɑni beeri fɑtɑ hinkɑ nɑ weibɔrɔ di sɛ hɑli ɑ̀ mɑ deesi kɑ kpei ngɑ nungu dɔ gɑnji kunɑ. À kpei nungu kɑ ǹ gɑ ɑ̀ ŋmɑɑrɑndi ɑliwɑti fɔ ndɑ ɑliwɑti hinkɑ ndɑ jɛrɛ zɑmɑ ɑ̀ mɑ mooru gondi di.
Hɑri hunu gondi di mee kunɑ zɑngɑ isɑ weibɔrɔ di bɑndɑ zɑmɑ hɑri di mɑ ɑ̀ ŋmɑɑ.
Ammɑ weibɔrɔ di du fɑɑbɑ gɑndɑ dɔ zɑmɑ gɑndɑ feeri. À nɑ ngɑ mee feeri kɑ hɑri kɑ ɑ̀ go hunu zɑ gondi di mee kunɑ hɑm.
Kɑndɑmɑ bine tɔ ndɑ weibɔrɔ di. À kpei wɑngu tɛ ndɑ ɑ̀ bɑndɑ bɔrɔ cindi yom ndɑ beerem kɑ ǹ go kɑ Ikpɛ meire yom gɑnɑ, beerem kɑ ǹ go Yesu Mɛsiyɑ sɛdɑ jɛ.
A ye kɑ cɛ tɛku tɑɑsi bɔm.
A di gɑnjihɑm fɔ mo kɑ ɑ̀ go hunu tɛku kunɑ. À gundɑ bɔm iye ndɑ hilli wei. Hilli yom di kulu bɔm gundɑ kpetɛrɛ fulɑ fɔ. Ǹ nɑ mɑɑ yom hɑntum ɑ̀ bɔm yom gɑɑ, mɑɑ yom kɑ ǹ go kɑ Ikpɛ sendi yɑmu kɑ ɑ̀ cɛnɑndi.
Gɑnjihɑm di kɑ ɑ go di himɑ no zɑngɑ mooru. À cee yom mo himɑ zɑngɑ urusu, gɑnjihɑm dimi ŋmɑni fɔ cee yom. À mee himɑ zɑngɑ muusu beeri mee. Kɑndɑmɑ di nɑ ngɑ dɑbɑri ndɑ ngɑ kpetɛrɛ kɑrigɑ ndɑ ngɑ hini beeri nɑ ɑ̀ sɛ.
A di ɑ̀ bɔm yom di kunɑ ɑfɔ zɑngɑ hɛ kɑ ɑ̀ mɛrɛ kɑ tɔ bu gɑɑ, ɑmmɑ ɑ̀ bu di bii ye. Hɑndunyɑ kulu mɑmɑci ndɑ gɑnjihɑm di kɑ ɑ̀ gɑnɑ.
Ǹ kulu nɑ kɑndɑmɑ di kɑ ɑ̀ nɑ gɑnjihɑm di nɑ hini bɛɛrɑndi. Ǹ nɑ gɑnjihɑm di bɛɛrɑndi mo kɑ cii: Mee yɑ himɑ gɑnjihɑm wɔ? Mee bine yɑ hini kɑ ɑ̀ wɑngu?
Ǹ nɑ gɑnjihɑm di nɑ mee ɑ̀ mɑ tɔtɔ sendi yom tɛ ndɑ woobi sendi yom Ikpɛ gɑɑ. À du hini ko kɑ ngɑ gbei tɛ zɑngɑ hɑndu weitɑɑci cindi hinkɑ.
À gɑ sendi yɑmu tɛ Ikpɛ gɑɑ ko kɑ ɑ̀ mɑɑ woo. À go kɑ Ikpɛ goonoyom dɔ woo ndɑ beerem kulu kɑ ǹ goono ndɑ gɔrɛ bɛɛnɛ kunɑ.
À du fɔndɔ kɑ wɑngu ndɑ hɑlɑɑlɑntɛ yom kɑ gɑɑŋmɑɑ ǹ bɔm. À du hini kundɑ kulu bɔm, dɛɛnɛ kulu bɔm ndɑ dimi kulu bɔm.
Beerem kulu mɑ kɑ ǹ goono hɑndunyɑ kunɑ gɑ ɑ̀ bɛɛrɑndi. Ǹ mɑnɑ beerem di mɑɑ yom hɑntum Feejiize Hundi Tirɑ kunɑ, Feejiize di kɑ ǹ wi zɑ hɑndunyɑ sinjiyom gɑɑ.
Bɔrɔ kɑ ɑ̀ gundɑ hɑngɑ kɑ ɑ̀ hini kɑ mɑɑ, ɑ̀ mɑ mɑɑ fɑ.
Bɔrɔ kɑ ɑ̀ gɑ bɔrɔ dii tɑmtɛrɛ sɛ ɑ̀ kpei tɑmtɛrɛ kunɑ. Bɔrɔ kɑ ɑ̀ go bɔrɔ wi ndɑ tɑkubɑ, ǹ gɑ ɑ̀ wi ndɑ tɑkubɑ. Sɑɑ ngɑ di kunɑ hɑlɑɑlɑntɛ yom mɑ hini suuru kɑ nɑɑne.
A di gɑnjihɑm ŋmɑni fɔ mɑ kɑ ɑ̀ go hunu gɑndɑ kunɑ. À gundɑ hilli hinkɑ zɑngɑ feejiize hilli, ɑmmɑ ɑ̀ gɑ sendi zɑngɑ kɑndɑmɑ di.
À nɑ sintine gɑnjihɑm di hini kulu tɛ ɑ̀ jine. À go hɑndunyɑ ndɑ ɑ̀ beerem kulu dɑm ǹ mɑ sintine gɑnjihɑm di bɛɛrɑndi, gɑnjihɑm kɑ ǹ nɑ ɑ̀ bu bii yeenɑndi.
À go kɑ ɑlɑmu beeri yom tɛ hɑli ɑ̀ go nini zumɑndi zɑ bɛɛnɛ kɑ kɑɑndɑ hɑndunyɑ bɔrɔ kulu jine.
À go hɑndunyɑ beerem dɛrɑndi ndɑ ɑ̀ ɑlɑmu yom kɑ ǹ nɑ ɑ̀ no fɔndɔ ɑ̀ mɑ tɛ gɑnjihɑm di jine. À cii hɑndunyɑ beerem di sɛ ǹ mɑ gɑnjihɑm kɑ ǹ nɑ ɑ̀ mɛrɛ ndɑ tɑkubɑ, kɑ ɑ̀ go hunɑ, himɑi tɛ.
À du dɑbɑri kɑ gɑnjihɑm di himɑi no hundi hɑli ɑ̀ mɑ sendi zɑmɑ ɑ̀ mɑ du kɑ beerem kɑ ǹ si kɑ ɑ̀ himɑi bɛɛrɑndi wi.
À nɑ beerem tilɑsi hɑli icɛnɑ ndɑ ibeeri, hɑibɑrikɑntɛ ndɑ tɑlikɑ, bɔrɔcini ndɑ bɑnyɑ, ǹ kulu mɑ du sɛdɑ dɑmyom ǹ kulu kɑmbɛŋmɑɑ gɑɑ wɑlɑ ǹ sukutu yom gɑɑ.
Bɑ bɔrɔ fɔ si hini kɑ dei wɑlɑ kɑ neerɑ kɑlɑ de wɔ kɑ yom gundɑ sɛdɑ kɑ ǹ dɑm wɑlɑ gɑnjihɑm di mɑɑ wɑlɑ ɑ̀ mɑɑ lɑmbɑ.
Wɔne yɑ ci hɑikusutɛrɛ. Bɔrɔ kɑ ɑ̀ gundɑ fɑhɑm, ɑ̀ mɑ gɑnjihɑm di lɑmbɑ hɛ lɑsɑbu. Ngɑ yɑ ci ɑdɑmize lɑmbɑ. À lɑmbɑ yɑ ci zɑngu idu ndɑ weidu cindi idu.
A gunɑ. Cɔfɔ ɑ di Feejiize di gɑ cɛ Sionɑ tondi kukuɑ bɔm. Bɔrɔ dubu zɑngu fɔ ndɑ weitɑɑci cindi tɑɑci goono ɑ̀ bɑndɑ, wɔ kɑ yom gundɑ ɑ̀ mɑɑ ndɑ ɑ̀ Bɑɑbɑ mɑɑ hɑntumɑntɛ ngei sukutu yom gɑɑ.
A mɑɑ jinde fɔ kɑ ɑ̀ hunu bɛɛnɛ zɑngɑ hɑri boobo kɑ ǹ gɑ dendi kɔsɔngu, zɑngɑ bɛɛnɛ kɑɑtiyom beeri. Jinde wɔ kɑ ɑ go mɑɑ mɑ goono zɑngɑ mɔlɔ yom kɑ ǹ go kɑru.
Ǹ go betu teji tɛ kpetɛrɛ kɑrigɑ ndɑ hundikoni tɑɑci ndɑ hɑikusu yom di jine. Bɑ bɔrɔ fɔ si hini kɑ betu di dendeni kɑlɑ bɔrɔ dubu zɑngu fɔ ndɑ weitɑɑci cindi tɑɑci di, beerem kɑ Ikpɛ nɑ ǹ fɑnsɑ hɑndunyɑ bɔm.
Ngei yɑ ci beerem kɑ ǹ mɑnɑ ngei bɔm ziibɑndi ndɑ weibɔrɔ yom ɑmmɑ ǹ nɑ ngei bɔm dii hinnɑntɛ. Ǹ go Feejiize di gɑnɑ nungu kulu kɑ ɑ̀ go kpei. Ikpɛ nɑ ǹ fɑnsɑ hɑibɔrɔ yom gɑme kɑ ǹ mɑ ngei bɔm no sintine Ikpɛ sɛ ndɑ Feejiizɑ sɛ.
Tɑngɑri mɑnɑ hunu ǹ mee bɑ ce fɔ zɑmɑ ǹ goono no tɑɑli si Ikpɛ kpetɛrɛ kɑrigɑ jine.
A di Ikpɛ dɔntɔneize ŋmɑni fɔ kɑ ɑ̀ go deesi bɛɛnɛ bindi bindi. À gundɑ Bɑɑru Hinno kɑ ɑ̀ sindɑ beeniyom. À go Bɑɑru Hinno di fɛɛ beerem sɛ kɑ ǹ goono hɑndunyɑ kunɑ, bɑ dimi kulu sɛ ndɑ jɑmɑ kulu sɛ ndɑ dɛɛnɛ kulu sɛ ndɑ kundɑ kulu sɛ.
À go cii ndɑ jinde beeri: Wɑ hɑmburu Ikpɛ. Wɑ bɛɛrɛ no ɑ̀ sɛ mo zɑmɑ ɑ̀ ciiti lɔkɑci tɔ. Ngɑ kɑ ɑ̀ nɑ bɛɛnɛ ndɑ gɑndɑ ndɑ tɛku ndɑ fɔci hɑri yom tɛ, wɑ ɑ̀ bɛɛrɑndi.
Ikpɛ dɔntɔneize hinkɑntɛ fɔ mo nɑ ɑ̀ bɑndɑ gɑnɑ ko cii: À kɑm. Bɑbiloni beeri kɑm. À nɑ hɑndunyɑ dimi kulu no binefute zɑngɑ dufɛ ǹ mɑ hɑm kɑ ɑ̀ ci ɑ̀ ŋmɔne zinɑtɛrɛ.
Ikpɛ dɔntɔneize hinzɑntɛ fɔ mo goono ǹ bɑndɑ. À go cii ndɑ jinde beeri: Bɔrɔ kulu kɑ ɑ̀ go gɑnjihɑm di ndɑ ɑ̀ himɑi bɛɛrɑndi ko du sɛdɑ dɑmyom ngɑ sukutu gɑɑ wɑlɑ ngɑ kɑmbɛ gɑɑ, ɑkpɛ gɑ Ikpɛ binefute hɑm.
À gɑ ɑ̀ hɑm zɑngɑ dufɛ. Binefute di no Ikpɛ dooru ngɑ dukuri gulɑize kunɑ, meigɑ meigɑ si. Ǹ gɑ ɑkpɛ bɔnɑndi nini ndɑ ɑlibɑro gɑɑ Ikpɛ dɔntɔneize hɑlɑɑlɑntɛ yom ndɑ Feejiize jine.
Ǹ bɔnɑndiyom di go ziji bɛɛnɛ zɑngɑ dullu jiiri dubu ndɑ dubu yom. Beerem kɑ ǹ gɑ gɑnjihɑm di ndɑ ɑ̀ himɑi bɛɛrɑndi kɑ du ɑ̀ mɑɑ sɛdɑ dɑmyɑm, ǹ sindɑ hulɑnzom bɑ zɑɑri bɑ ciini.
Sɑɑ ngɑ di kunɑ hɑlɑɑlɑntɛ yom mɑ hini suuru kɑ Ikpɛ meire yom ndɑ Yesu nɑɑne fɔndɔ gɑnɑ.
A mɑɑ jinde fɔ mo hunu zɑ bɛɛnɛ kɑ cii ɑ sɛ: Wɔne hɑntum. Binekɑɑnekpɛ yom no beerem kɑ ǹ bu zɑ mɑɑsɑ Kpe kunɑ. Oò, yɑ nɑ Biyɑ Hɑlɑɑlɑ cii zɑmɑ ǹ kɑɑ hulɑnzom ndɑ ngei gbei gɑɑbɔ yom. Ǹ gbei tɛyom mo go kɑ ǹ gɑnɑ.
A gunɑ. Cɔfɔ ɑ di buru kpɑrɛ fɔ. Bɔrɔ fɔ go gɔrɔ ɑ̀ bɔm zɑngɑ Adɑmize. À gundɑ wurɑ kpetɛrɛ fulɑ ngɑ bɔm gɑɑ. À kɑmbɛ kunɑ gundɑ kɔmɑ mee kɑɑnɔkpɛ fɔ.
Ikpɛ dɔntɔneize ŋmɑni fɔ mɑ hunu zɑ Ikpɛ goonoyom dɔ kɑ kuwɑ ndɑ jinde beeri. À cii Bɔrɔ di kɑ ɑ̀ gɑ gɔrɔ buru di bɔm sɛ: N kɔmɑ cendi kɑ wi zɑmɑ wiyom lɔkɑci tɔ. Gɑndɑ dumɑiizei nini.
Cɔfɔ Bɔrɔ di kɑ ɑ̀ gɑ gɔrɔ burɑ bɔm nɑ ngɑ kɔmɑ cendi hɑndunyɑ bɔm. À nɑ hɑndunyɑ dumɑiizei wi mo.
Ikpɛ dɔntɔneize fɔ mo hunu Ikpɛ goonoyom dɔ kɑ ɑ̀ goono bɛɛnɛ. Ngɑ mɑ gundɑ kɔmɑ mee kɑɑnɔkpɛ fɔ.
Ikpɛ dɔntɔneize fɔ mɑ kɑ ɑ̀ gundɑ hini nini bɔm hunu zɑ gɑrɑndi bɑndɑ tɑndɑ dɔ. À sendi ndɑ jinde beeri bɔrɔ kɑ ɑ̀ gundɑ kɔmɑ mee kɑɑnɔkpɛ di sɛ kɑ cii: N mɑ kɔmɑ mee kɑɑnɔkpɛ wɔ cendi hɑndunyɑ bɔm kɑ lɛzɛ cɛtɛ yom wɔ wi zɑmɑ ǹ nini.
Ikpɛ dɔntɔneize di nɑ ngɑ kɔmɑ cendi hɑndunyɑ bɔm. À nɑ hɑndunyɑ lɛzɛ yom wi. À nɑ ǹ cetu lɛzɛ hɑri kɑɑyom hɑmburu beeri kunɑ, wɑtom Ikpɛ binefute hɑmburu noyɑ.
Wɑngɑrɑ di bɑndɑ no ǹ nɑ lɛzɛ hɑri tɑɑmutɑɑmu kɑ kɑɑ hɑmburu di kunɑ. Kuri gɑ hunu zɑ hɑmburɑ kunɑ kɑ dendi zɑngɑ kilomɛti zɑngu hinzɑ. À guuse mɑ tɔ zɑngɑ bɑri yom mee gɑɑ.
A di ɑlɑmu ŋmɑni fɔ mo bɛɛnɛ kunɑ kɑ ɑ̀ beeri. À tɛ mɑmɑci hɛ mo. Ngɑ yɑ ci Ikpɛ dɔntɔneize iye kɑ ǹ gundɑ bɑlɑu iye, kɔkɔrɔ bɑndɑ bɑlɑu noyɑ zɑmɑ Ikpɛ binefute kube ǹ kunɑ.
A di hɛ fɔ zɑngɑ bɑngu hɑri kɑ ɑ̀ kɑni yelem yelem. À himɑ zɑngɑ diji. À meigu ndɑ nini mo. Bɔrɔ wɔne yom go cɛ ɑ̀ bɔm ndɑ Ikpɛ mɔlɔ yom. Ngei yɑ gɑɑŋmɑɑ gɑnjihɑm di ndɑ ɑ̀ himɑi bɔm ndɑ ɑ̀ mɑɑ lɑmbɑ bɔm.
Ǹ gɑ Moisi kɑ ɑ̀ ci Ikpɛ tɑm, ɑ̀ betu tɛ ndɑ Feejiize betu ko cii: E Kpe Ikpɛ, Dɑbɑri kulu Kpe n gbei yom beeri. Mɑmɑci hɛ yom no. N fɔndɔ yom cɛsusukpɛ yom no. Fɔndɔ cimikpɛ yom mo no. Ni, n ci hɑlɑɑlɑntɛ yom kulu Kpe.
Mee yɑ si hɑmburu ni, Kpe? Mee yɑ si kɑ n mɑɑ bɛɛrɑndi? Ni hinne yɑ ci hɑlɑɑlɑ. Dimi kulu go kɑɑ kɑ n bɛɛrɑndi mo, zɑmɑ n nɑ n cɛsusu kɑɑtɛrɛ.
Ngɑ di bɑndɑ ɑ di Ikpɛ goonoyom dɔ goono feerɑntɛ bɛɛnɛ kunɑ. Ngɑ yɑ ci kuuru bukɑ kɑ ɑ̀ ci sɛdɑ kɑ simbɑ ndɑ Ikpɛ.
Ikpɛ dɔntɔneize iyɑ kɑ ǹ gundɑ bɑlɑu iye hunu Ikpɛ goonoyom dɔ. Ǹ nɑ tɑɑfɛ bɑɑnɔ kpɑrɛ tɑi tɑi, hinnɑntɛ fɔ yom dɑm. Ǹ nɑ wurɑ kunɑcendi hɔ ngei jɛndɛ yom bɔm.
Hundikoni tɑɑci di ŋmɔne ɑfɔ nɑ wurɑ gɑɑsiɑ iye nɑ Ikpɛ dɔntɔneize iye di sɛ. Gɑɑsiɑ yom di tɔ mo ndɑ Ikpɛ binefute, Ikpɛ kɑ ɑ̀ go hunɑ jiiri dubu ndɑ dubu yom.
Ikpɛ goonoyom dɔ tɔ ndɑ dullu Ikpɛ deizɑ ndɑ ɑ̀ dɑbɑri sɑbu sɛ. Bɔrɔ fɔ kulu mɑ si hini kɑ hurɑ Ikpɛ goonoyom dɔ kɑlɑ de ǹ nɑ Ikpɛ dɔntɔneize iye di bɑlɑu iyɑ tɔnɑndi.
A mɑɑ jinde beeri fɔ kɑ ɑ̀ go hunu zɑ Ikpɛ goonoyom dɔ. À go cii Ikpɛ dɔntɔneize iye di sɛ: Wɑ kpei kɑ Ikpɛ binefute gɑɑsiɑ iye munu hɑndunyɑ bɔm.
Sintine kpei kɑ ngɑ gɑɑsiɑ munu hɑndunyɑ bɔm. Cɔfɔ jomboyesɑ lɑlɔ kɑm beerem bɔm kɑ ǹ gundɑ gɑnjihɑm di sɛdɑ dɑmyom ko kɑ ɑ̀ himɑi bɛɛrɑndi.
Ikpɛ dɔntɔneize hinkɑntɛ nɑ ngɑ gɑɑsiɑ munu tɛkuɑ kunɑ. Tɛku bɛrɛ kɑ tɛ kuri zɑngɑ bukɔ kuri. Hundikoni kulu kɑ ɑ̀ goono tɛkuɑ kunɑ bu.
Ikpɛ dɔntɔneize hinzɑntɛ nɑ ngɑ gɑɑsiɑ munu isɑ yom ndɑ fɔci hɑri yom kunɑ. Ǹ kulu bɛrɛ kɑ tɛ kuri.
A mɑɑ hɑri yom di ŋmɔne Ikpɛ dɔntɔneize go cii: E Kpe, Ni kɑ n goono mɑɑsɑ, n goono zɑ dɑm, n gɑ kɑɑ mɑ. Ni yɑ cɛsusukpɛ susu nɑ zɑmɑ n nɑ nge yom di ciiti.
Zɑ kɑ ǹ nɑ hɑlɑɑlɑntɛ yom ndɑ ɑndebi yom kuri munu Ni wɔ, n nɑ ǹ nɑ kuri ǹ mɑ hɑm. Ǹ tɔ ɑ̀ hɑmyom mɑ.
A mɑɑ jinde fɔ kpɛɛnɛ kɑ ɑ̀ hunu bɑndɑ tɑndɑ dɔ kɑ cii: Oò, Kpe Ikpɛ Dɑbɑri kulu Kpe, n ciiti yom cimikpɛ yom nɑ. Cɛsusukpɛ yom mɑ nɑ.
Ikpɛ dɔntɔneize tɑɑcɑntɛ mɑ nɑ ngɑ gɑɑsiɑ munu weenu bɔm. À du fɔndɔ ɑ̀ mɑ beerem tɔnu ndɑ nini.
À nɑ beerem tɔnu mɑ ndɑ dunguɛ bɑmbɑtɑ. Beerem di gɑ kɑ Ikpɛ sendi yɑmu kɑ ɑ̀ cɛnɑndi, Ikpɛ kɑ ɑ̀ gundɑ hini bɑlɑu nge yom di bɔm. Ǹ si tuubi kɑ bɛrɛ. Ǹ si bɛɛrɛ nɑ ɑ̀ sɛ mɑ.
Ikpɛ dɔntɔneize guɑntɛ mɑ nɑ ngɑ gɑɑsiɑ munu gɑnjihɑm di kpetɛrɛ kɑrigɑ bɔm. À kpetɛrɛ tɔ ndɑ kube. Beerem nɑ ngei dɛɛnɛ nɑmɑ dɑɑri sɑbu sɛ.
Ǹ nɑ Ikpɛ kɑ ɑ̀ goono bɛɛnɛ sendi yɑmu kɑ ɑ̀ cɛnɑndi, ǹ dɑɑri ndɑ ǹ jomboyesɑ yom sɑbu sɛ. Ǹ mɑnɑ tuubi kɑ bɛrɛ mɑ ǹ tɛgbei yom gɑɑ.
Ikpɛ dɔntɔneize iduɑntɛ nɑ ngɑ gɑɑsiɑ munu isɑ beeri kɑ ǹ cii ɑ̀ sɛ Yufɑtu kunɑ. Isɑ kɔgu kɑ fɔndɔ tɛ hɑndunyɑ kpe yom di sɛ kɑ ǹ gɑ hunu zɑ weenuhune.
A di biyɑ ziibɔ hinzɑ gɑ hunu zɑ kɑndɑmɑ mee kunɑ ndɑ gɑnjihɑm di mee kunɑ ndɑ ɑndebi tɑngɑri tɑngɑri mee kunɑ. Ǹ himɑ nɑ zɑngɑ kɔɔmɑtɑ yom.
Hɔllɛ yom biyɑ yom yɑ gɑ ɑlɑmu yom tɛ. Ǹ gɑ kpei huro hɑndunyɑ kpe yom kulu kunɑ nungu kulu kɑ beerem goono. Ǹ meigu ngei mɑ wɑngu Ikpɛ Dɑbɑrikpɛ Hɑnu beerɑ hine.
Gunɑ, ɑ go kɑɑ zɑngɑ zee. Binekɑɑnekpɛ no bɔrɔ kɑ ɑ̀ go bɑtu. À go lɑɑkɑli ndɑ ngɑ jiine yom zɑmɑ ngɑ mɑ si dirɑ bumbum hɑli beerem go di ngɑ hɑwi.
Ikpɛ nɑ hɔllɛ biyɑ yom meigu nungu fɔ kɑ ǹ cii ɑ̀ sɛ Ebulu cinɛ kunɑ Hɑmɑgedom.
Ikpɛ dɔntɔneize iyɑntɛ nɑ ngɑ gɑɑsiɑ munu hɛo kunɑ. Cɔfɔ jinde beeri fɔ hunu Ikpɛ goonoyom dɔ bɛɛnɛ kunɑ ndɑ kpetɛrɛ kɑrigɑ dɔ. À cii: À tɛ fɑ.
Cɔfɔ jinde yom ndɑ bɛɛnɛ kɑɑtiyom ndɑ bɛɛnɛ nyɑlɑu yom tɛ. Gɑndɑ zinjiyom beeri tɛ, zinjiyom kɑ ɑ̀ dimi mɑnɑ tɛ bɑ ce fɔ zɑ bɔrɔ tɑkɑyom hɑndunyɑ wɔ bɔm. Gɑndɑ zinjiyom wɔ beeri fɑ.
À nɑ wɑngɑrɑ beeri fee fɑrisime hinzɑ. Dimi yom wɑngɑrɑ yom kɑm. Ikpɛ hɔngɔ Bɑbiloni beeri zɑmɑ ngɑ mɑ ɑ̀ no ngɑ binefute dungɔ di zɑngɑ dufɛ gɑɑsiɑ ɑ̀ mɑ hɑm.
Hɔndɛ tɑɑsi yom kulu dɛrɛ zɑngɑ ǹ zuuru. Tɑndi kuku yom mɑ si.
Gɑri bɑmbɑtɑ hunu zɑ bɛɛnɛ kɑ kɑm beerem bɔm, ɑfɔ kulu time tɔ cilɑ wɑrɑnzɑ cindi gu. Beerem mo nɑ sendi yɑmu tɛ Ikpɛ sɛ kɑ ɑ̀ cɛnɑndi bɑlɑu di sɑbu sɛ zɑmɑ bɑlɑu di beeri gumo.
Ikpɛ dɔntɔneize iye kɑ ǹ gundɑ gɑɑsiɑ iyɑ, ǹ kunɑ ɑfɔ sendi ɑ sɛ kɑ cii: Kɑɑ nee. A gɑ n cɛbɛ ciiti kɑ ɑ go tɛ weikuru beeri kɑ ɑ̀ go gɔrɔ hɑri boobo wɔ bɔm sɛ.
Hɑndunyɑ kpe yom zinɑ ndɑ weikuru di. Hɑndunyɑ beerem mɑ tɔ ndɑ ɑ̀ weikurutɛrɛ zɑngɑ dufɛ gɑ kɑ ǹ wi.
Biyɑ Hɑlɑɑlɑ nɑ ɑ dii. Ikpɛ dɔntɔneize di kpeindɑ hɛɛ gɑnji fɔ kunɑ. Cɔfɔ ɑ di weibɔrɔ fɔ gɑ gɔrɔ gɑnjihɑm ciire fɔ bɔm. Mɑɑ yom kɑ ǹ go kɑ Ikpɛ cɛnɑndi ndei, ǹ goono gɑnjhɑm di gɑɑ nungu kulu. À gundɑ bɔm iye ndɑ hilli wei.
Weibɔrɔ di nɑ tɑɑfɛ siini ciire fɔ dɑm. À nɑ ngɑ bɔm tɑɑlɑm ndɑ wurɑ ndɑ tɑndi cɑɑdɑntɛ yom ndɑ kɔlibɛ kpɑrɛ cɑɑdɑntɛ yom. À gundɑ wurɑ gɑɑsiɑ fɔ ngɑ kɑmbɛ kunɑ. Gɑɑsiɑ di tɔ ndɑ fɛntɛ hɛ yom kɑ Ikpɛ bine go hungu ndɑ ɑ̀ zinɑtɛrɛ ziibiyom.
Ǹ nɑ mɑɑ wɔne hɑntum ɑ̀ sukutu gɑɑ kɑ bɔrɔ si fɑhɑm: DUJE NO BABILONI BAMBATA WEIKURU YOM NDA HANDUNYA FƐNTƐ HƐ YOM NYA NO.
A di weibɔrɔ di bugu ndɑ hɑlɑɑlɑntɛ yom kuri ndɑ Yesu sɛdɑ yom kuri zɑngɑ bɑjiwi. Sɑɑ kɑ ɑ di ɑ̀, cɔfɔ mɑmɑci nɑ ɑ dii kɑlɑ kɑlɑ.
Ikpɛ dɔntɔneize di cii ɑ sɛ: Ifɔ sɛ nɑ mɑmɑci nɑ n dii? Yɑ weibɔrɔ wɔ duje cii n sɛ ndɑ gɑnjihɑm wɔ kɑ ɑ̀ bɔm ɑ̀ goono, gɑnjihɑm kɑ ɑ̀ gundɑ bɔm iye ndɑ hilli wei.
Gɑnjihɑm wɔ kɑ n di, ɑ̀ goono zɑ dom ɑmmɑ mɑɑsɑ ɑ̀ si. À bɑ hunu guusu kɑ ɑ̀ sindɑ mee kunɑ kɑ kpei hɑlɑciyom dɔ. Hɑndunyɑ wɔ beerem kɑ ǹ mɑnɑ ǹ mɑɑ hɑntum Hundi Tirɑ kunɑ zɑ hɑndunyɑ sinjiyom, mɑmɑci gɑ ǹ dii sɑɑ kɑ ǹ di gɑnjihɑm wɔ. Ǹ go mɑmɑci kɑ ǹ di gɑnjihɑm di kɑ ɑ̀ goono zɑ dom, mɑɑsɑ ɑ̀ si ɑmmɑ ɑ̀ go kɑɑ mo.
Fɑhɑm neyɑ kɑ ɑ̀ gundɑ hɑikusutɛrɛ. Bɔm iye di yɑ ci tondi kuku iye kɑ ǹ bɔm weibɔrɔ di go gɔrɔ.
Gɑndɑkpɛ iye mo goono. Igu kɑm. Afɔ goono. Afɔ mɑnɑ kɑɑ jinɑ. Sɑɑ kɑ ɑ̀ kɑɑ ɑ̀ himɑ ɑ̀ mɑ gɔrɔ lɔkɑci cɛnɑ fɔ.
Gɑnjihɑm di kɑ ɑ̀ goono zɑ dom, kɑ ɑ̀ si mɑɑsɑ, ngɑ mɑ gɑndɑkpɛ ɑhɑkuɑntɛ no. À goono kpe iye di kunɑ. À go kpei hɑlɑciyom dɔ.
Hilli wei di kɑ n di, gɑndɑkpɛ wei nɑ kɑ ǹ mɑnɑ du ngei kpetɛrɛ jinɑ. Ammɑ ǹ kɑɑ du hini zɑngɑ kpe guuru fɔlɔnku, ngei ndɑ gɑnjihɑm di.
Lɑsɑbu fɔlɔnku goono ǹ sɛ. Ǹ kɑɑ gɑnjihɑm di nɑ ngei dɑbɑri ndɑ ngei hini.
Ngei yɑ kɑɑ wɑngu ndɑ Feejiize. Feejiize di kɑɑ gɑɑŋmɑɑ ǹ bɔm zɑmɑ ngɑ yɑ ci Kpe yom kulu Kpe, Dɑbɑrikpɛ yom kulu Dɑbɑrikpɛ. Beerem kɑ ǹ goono Feejiize di bɑndɑ, ngei yɑ ci beerem kɑ Ikpɛ cɛɛ. Ǹ ci suubɑntɛ yom ndɑ nɑɑnekpɛ yom.
Ikpɛ dɔntɔneize cii ɑ sɛ: Hɑri yom kɑ n di nungu kɑ ɑ̀ bɔm weikuru wɔ go gɔrɔ, kundɑ yom no ndɑ jɑmɑ bɑkɑrɑ ndɑ dimi yom ndɑ dɛɛnɛ yom.
Hilli wei di kɑ n di gɑnjihɑm di gɑɑ, ǹ bine kɑɑ hungu weikuru di. Ǹ gɑ ɑ̀ hɑlɑci. Ǹ gɑ ɑ̀ kɑɑ bumbum. Ǹ gɑ ɑ̀ gɑɑbɑsi kulu ŋmɑɑ kɑ ɑ̀ tusu ndɑ nini.
Ikpɛ dɑm ǹ bine yom kunɑ ǹ mɑ ngɑ miilɑ tɛ ndɑ bine fɔ. Ǹ mɑ ngei kpetɛrɛ dɑbɑri mɑ nɑ gɑnjihɑm di sɛ kɑlɑ Ikpɛ Sendi mɑ kube.
Weibɔrɔ di kɑ n di mo, wɑngɑrɑ beeri nɑ kɑ ɑ̀ gundɑ dɑbɑri hɑndunyɑ kpe yom bɔm.
Ngɑ di bɑndɑ ɑ di Ikpɛ dɔntɔneize ŋmɑni fɔ go zumbu zɑ bɛɛnɛ. À gundɑ hini beeri. À deizɑ mo nɑ hɑndunyɑ wɔ kulu hɑɑgɑndi.
À kuwɑ ndɑ jinde beeri kɑ cii: À kɑm. Bɑbiloni beeri kɑm. À ye hɔllɛ yom gɔrɛ dɔ, biyɑ ziibɔ yom tuguyom dɔ, ciro ziibɔ kɑ ɑ̀ ci fɛntɛ ciro tuguyom dɔ.
Hɑndunyɑ dimi kulu nɑ ɑ̀ zinɑtɛrɛ futu hɑm zɑngɑ dufɛ. Hɑndunyɑ wɔ kpe yom mɑ nɑ zinɑ tɛ ndɑɑ̀. Hɑndunyɑ tenkuize yom mo nɑ ngei bɔm tɛ hɑibɑrikɑ ɑ̀ hɑizici bɑyom dɔ.
Cɔfɔ ɑ mɑɑ jinde ŋmɑni fɔ mɑ hunu zɑ bɛɛnɛ kɑ cii: A jɑmɑ, wɑ hunu ɑ̀ kunɑ zɑmɑ wom mɑ si hurɑ ɑ̀ dulum yom kunɑ. Wom mɑ si kɑɑ du bɑ ɑ̀ bɑlɑu yom gɑɑ.
À dulum yom bɑɑru tɔ kɑlɑ bɛɛnɛ. Ikpɛ bine hɔngɔ ɑ̀ gbei lɑlɔ yom.
Wɑ ɑ̀ bɑnɑ zɑngɑ ɑ̀ nɑ wom bɑnɑ. Wɑ ɑ̀ cine hinkɑ bɑnɑ ɑ̀ sɛ ndɑ zɑngɑ ɑ̀ gbei yom goono ndɑ. Gɑɑsiɑ kɑ ɑ̀ kunɑ ɑ̀ diibi, wom mɑ ɑ̀ cine hinkɑ diibi ɑ̀ sɛ.
Zɑngɑ ɑ̀ nɑ ngɑ bɔm bɛɛrɑndi kɑ ngɑ gɔrɛ tɛ kɑɑne kunɑ, zɑngɑ yɑ wom mɑ ɑ̀ nɑ bɔnɛ ndɑ bɛrɛɛ. À go cii ngɑ bine kunɑ: A gɑ gɔrɔ zɑngɑ weibɔrɔ gɑndɑkpɛ. Hɛɛ wɔ, ɑ mɑnɑ ci sokoni. A si di bɛrɛɛ pɑi.
Ngɑ di sɑbu sɛ, hɑnu fɔlɔnku no ɑ̀ bɑlɑu yom gɑ kɑɑ. Ngei yɑ ci bu ndɑ bɛrɛɛ ndɑ hɛrɛɛ. Ǹ gɑ ɑ̀ tusu mo ndɑ nini. Kpe Ikpɛ yɑ gɑɑbikoni no kɑ ɑ̀ gɑ ɑ̀ ciiti.
Hɑndunyɑ kpe yom kulu mɑ kɑ ǹ nɑ ngei bɔm dɑm zinɑ ndɑɑ̀ kɑ gɔrɛ kɑɑnɔ tɛ ɑ̀ bɑndɑ, ǹ kɑɑ hɛ kɑ bɛrɛɛ ɑ̀ sɑbu sɛ sɑɑ kɑ ǹ di ɑ̀ gobɑrɑ dullu.
Ǹ kɑɑ cɛ nungu mɔɔrɔ, ɑ̀ bɔnɛ hɑmbure sɑbu sɛ kɑ cii: Kɑito, kɑito, Bɑbiloni wɑngɑrɑ beeri, wɑngɑrɑ gɑɑbikoni no. Guuru fɔlɔnku no n ciiti kɑɑ.
Hɑndunyɑ wɔ tenkuize yom kulu kɑɑ hɛ kɑ bɛrɛɛ ɑ̀ sɛ zɑmɑ bɔrɔ fɔ kulu si kɑ ǹ bɔriji yom wɔ dei kpɛɛnɛ.
Bɔriji yom di neyɑ. Wurɑ ndɑ ɑnzɛrɛfu ndɑ tondi cɑɑdɑntɛ yom ndɑ kɔlibɛ kpɑrɛ cɑɑdɑntɛ yom goono. Ǹ kunɑ tɑɑfɛ bɑɑnɔ cɑɑdɑntɛ yom goono mo ndɑ tɑɑfɛ siini ndɑ tɑɑfɛ hinno cɑɑdɑntɛ yom ndɑ tɑɑfɛ ciire yom. Bɔrijei kunɑ mo bundu kulu kɑ ɑ̀ gundɑ hɛo kɑɑnɔ goono ndɑ jiine yom kɑ ǹ tɛ ndɑ tɑkunde hinje ndɑ jiine yom kɑ ǹ tɛ ndɑ bundu bɛɛrɛkpɛ yom ndɑ guuru ciire ndɑ guuru ndɑ tondi kpɑrɛ ŋmɑni fɔ.
Bɔriji yom di kunɑ mɑ cirinfi goono ndɑ yɑzi yom ndɑ wɑidi ndɑ mire kɑ ɑ̀ ci wɑidi dimi fɔ ndɑ dufɛ ndɑ jii ndɑ hɑmini bɑɑnɔ ndɑ mɔsɔngu ndɑ hɑu ndɑ feeji ndɑ bɑri ndɑ tɔrɔkɔ yom ndɑ tɑm yom, wɑtom iburɑdɑm hundi yom.
Bɑrikɑ yom kɑ ni Bɑbiloni, n bine gɑ bɑɑ ǹ dɛrɛ n sɛ. Noorukpɛ yom jiinei ndɑ hɛ yom kulu kɑ n cini tɑɑlɑm ndɑ, ǹ kulu mo dɛrɛ n sɛ. N bine si di ei kpɛɛnɛ pɑi.
Hɛ nge yom di tenkuize yom kɑ ǹ tɛ hɑibɑrikɑ ǹ gɑɑ, ǹ kɑɑ felem ɑ̀ bɔnɛ hɑmbure sɑbu sɛ. Ǹ kɑɑ hɛ, ǹ bine kɑɑ goono bɛrɛɛ kunɑ.
Ǹ gɑ cii: Kɑito, kɑito wɑngɑrɑ beeri wɔ. Ǹ nɑ ɑ̀ tɑɑlɑm ndɑ tɑɑfɛ bɑɑnɔ ndɑ tɑɑfɛ siini ndɑ tɑɑfɛ ciire. Ǹ nɑ ɑ̀ tɑɑlɑm ndɑ wurɑ ndɑ tondi cɑɑdɑntɛ yom ndɑ kɔlibɛ kpɑrɛ cɑɑdɑntɛ yom.
Guuru fɔlɔnku no ɑ̀ hɑibɑrikɑ bɑɑbɑ tɛ kɔnu. Hɑrihi funukɔ yom kulu ndɑ beerem kulu kɑ ǹ go nɑɑru kɑ kpei hɑrihi kunɑ ndɑ hɑrihi gbeiteeri yom ndɑ beerem kulu kɑ ǹ go ŋmɑɑ tɛku gɑɑ, ǹ kulu felem kɑ cɛ nungu mɔɔrɔ.
Kɑ ǹ di ɑ̀ gobɑrɑ dullu, ǹ go kuwɑ kɑ cii: Wɑngɑrɑ fɔ yɑ himɑ wɑngɑrɑ beeri wɔ?
Ǹ nɑ lɑɑbu kuu kɑ see ngei bɔm gɑɑ bɛrɛɛ sɑbu sɛ. Ǹ go hɛ. Ǹ goono bɛrɛɛ kunɑ. Ǹ go kuwɑ kɑ cii: Kɑito, kɑito, wɑngɑrɑ beeri di, nungu kɑ tɛku bɔm hɑrihikpɛ yom kulu tɛ hɑibɑrikɑ ɑ̀ hɑizici dɔ. Guuru fɔlɔnku no ɑ̀ kɑɑ hɑlɑci.
E bɛɛnɛ, n mɑ fɑihã ɑ̀ bɔm. Wom mo diyɑ hɑlɑɑlɑ yom ndɑ ɑndebi yom, wɑ fɑihã zɑmɑ Ikpɛ fɑɑsɑ wom sɛ ɑ̀ gɑɑ.
Cɔfɔ Ikpɛ dɔntɔneize fɔ kɑ ɑ̀ gundɑ gɑɑbi nɑ tondi fɔ zɑɑ kɑ ɑ̀ himɑ zɑngɑ fufuyom tondi beeri. À nɑ ɑ̀ jindo tɛku kunɑ kɑ cii: Yɑ no ǹ kɑɑ Bɑbiloni wɑngɑrɑ beeri jindo gɑndɑ ndɑ gɑɑbi. Ǹ si ye kɑ di ɑ̀ mo pɑi.
Ni Bɑbiloni wɑngɑrɑ beeri, ǹ si kɑɑ mɑɑ mɔlɔ kɑrukɔ yom jinde n kunɑ. Ǹ si kɑɑ mɑɑ konkombɑize yom ndɑ gɑɑsiɑ kɑruyom ndɑ kuluu funsukɔ yom jinde n kunɑ. Ǹ si kɑɑ du bɑ kɑmbɛ gbeiteeri fɔ n kunɑ. Ǹ si kɑɑ mɑɑ fufuyom tondi mo yɔgɔi kpɛɛnɛ.
Fitilɑ si kɑɑri n kunɑ kpɛɛnɛ. Ǹ si mɑɑ weihiji ndɑ hɑruhiji jinde n kunɑ kpɛɛnɛ. N kunɑ mɑ n tenkuize yom yɑ ci hɑndunyɑ wɔ bɔrɔ beeri yom. N mondɑbɑru tɛyom gɑɑ n nɑ dimi kulu dɛrɑndi.
Bɑbiloni kunɑ mo ǹ nɑ ɑndebi yom ndɑ hɑlɑɑlɑntɛ yom kuri gɑru ndɑ beerem kulu kɑ ǹ wi hɑndunyɑ kunɑ.
Nge yom di bɑndɑ ɑ mɑɑ jɑmɑ bɑkɑrɑ jinde bɛɛnɛ kunɑ. Ǹ gɑ cii: Aleluyɑ! Fɑɑbɑ ndɑ deizɑ ndɑ bɛɛrɛ ndɑ dɑbɑri, ǹ kulu goono i ŋmɔne Ikpɛ sɛ.
À ciiti yom cimikpɛ yom no. Cɛsusukpɛ yom mo no. À nɑ weikuru beeri ciiti, wɔ kɑ ɑ̀ nɑ hɑndunyɑ sɑrɑ ndɑ ngɑ zinɑ. À fɑɑsɑ ngɑ tɑm yom kuri sɛ ɑ̀ gɑɑ mɑ.
Ǹ ye kɑ cii kpɛɛnɛ: Aleluyɑ. À dullu gɑ ziji bɛɛnɛ, jiiri dubu ndɑ dubu yom.
Hɑikusu wɑrɑnkɑ cindi tɑɑci di ndɑ hundikoni tɑɑci di, ǹ jɛndɛbiri Ikpɛ sɛ Ngɑ kɑ ɑ̀ gɑ gɔrɔ kpetɛrɛ kɑrigɑ bɔm, kɑ ɑ̀ bɛɛrɑndi. Ǹ go cii: Ami. Aleluyɑ.
Jinde fɔ hunu zɑ kpetɛrɛ kɑrigɑ dɔ kɑ cii: Wɑ i ŋmɔne Ikpɛ sifɑ, wom kulu kɑ wom ci ɑ̀ tɑm yom, wom kɑ wom go hɑmburɑ, icɛnɑ ndɑ ibeeri.
Cɔfɔ ɑ mɑɑ jɑmɑ bɑkɑrɑ jinde zɑngɑ hɑri gɑɑbikoni kungu, zɑngɑ bɛɛnɛ kɑɑtiyom beeri jinde. À go cii: Aleluyɑ. Kpe Ikpɛ Dɑbɑri kulu Kpe, ɑ̀ go mei.
I mɑ fɑihã. I mɑ goono binekɑɑne kunɑ. I mɑ bɛɛrɛ no ɑ̀ sɛ, zɑmɑ Feejiize hije wɑtɛ tɔ. À weihiji nɑ ngɑ bɔm sɔlu.
Ǹ nɑ ɑ̀ no tɑɑfɛ bɑɑnɔ fɔ kɑ ɑ̀ ci hinnɑntɛ ndɑ nɛɛrɑntɛ ɑ̀ mɑ dɑm. Tɑɑfɛ bɑɑnɔ wɔ yɑ ci hɑlɑɑlɑntɛ yom gbei yom kɑ ǹ ci cɛɑntɛ susu.
Ikpɛ dɔntɔneize di cii ɑ sɛ: Wɔne hɑntum. Binekɑɑnekpɛ yom no beerem kɑ ǹ nɑ ǹ cɛɛ Feejiize di hije ŋmɑɑri dɔ. À ye kɑ cii ɑ sɛ: Sendi yom wɔ Ikpɛ Sendi yom no, cimi ndɑ ɑfɔ.
À gɑɑ nɑ, ɑ jɛndɛbiri Ikpɛ dɔntɔneize sɛ kɑ ɑ̀ bɛɛrɑndi. Ammɑ ɑ̀ cii ɑ sɛ: N mɑ si tɛ yɑ di. Hɛɛ wɔ, n bɔrɔ hinkɑntɛ no gbei kunɑ ndɑ n nyɑize yom kɑ ǹ gɑ Yesu sɛdɑ jɛ. N mɑ Ikpɛ bɛɛrɑndi zɑmɑ Yesu sɛdɑ yɑ ɑndebitɛrɛ biyɑ nɑ.
A di bɛɛnɛ goono feerɑntɛ. Cɔfɔ bɑri kpɑrɛ fɔ gɑ. Bɔrɔ kɑ ɑ̀ go kɑ ɑ̀ kɑɑru, ǹ cii ɑ̀ sɛ Nɑɑnekpɛ ndɑ Cimikpɛ. À go ciiti ndɑ wɑngu tɛ cɛyom susu kunɑ.
À moo yom goono no zɑngɑ nini bɛllɛ. À bɔm gɑɑ gundɑ kpetɛrɛ fulɑ boobo. À gundɑ mɑɑ fɔ hɑntumɑntɛ kɑ bɔrɔ fɔ kulu si ɑ̀ bei kɑlɑ ngɑ.
À nɑ kpɛ fɔ mɑ dɑm kɑ ǹ nɑ ɑ̀ miti kuri kunɑ kɑ kɑɑ. À mɑɑ yɑ ci Ikpɛ Sendɑ.
Wɑngɑri yom mo kɑ ǹ goono bɛɛnɛ go kɑ ɑ̀ gɑnɑ bɑri kpɑrɛ yom bɔm. Ǹ nɑ tɑɑfɛ bɑɑnɔ kpɑrɛ hinnɑntɛ fɔ yom dɑm.
Tɑkubɑ colicoli mee kɑɑnɔkpɛ fɔ gɑ hunu ɑ̀ mee yom kunɑ kɑ ɑ̀ mɑ hɑndunyɑ dimi yom beri ndɑ À gɑ ǹ mei ndɑ guuru goobu. Ngɑ bumbum gɑ ǹ tɑɑmutɑɑmu zɑngɑ lɛzɛ hɑri kɑnkɑmyom dɔ. Kpe Ikpɛ Dɑbɑrikpɛ binefute dungɔ ŋmɔne noyɑ.
À kpɛ ndɑ ɑ̀ tɛnjɛ gɑɑ, ǹ nɑ mɑɑ wɔne hɑntum: DABARIKPƐ YOM KULU DABARIKPƐ NDA KPE YOM KULU KPE.
Cɔfɔ ɑ di Ikpɛ dɔntɔneize fɔ go cɛ weenu kunɑ. À kuwɑ ndɑ jinde beeri kɑ cii ciro yom kulu kɑ ǹ go deesi bɛɛnɛ bindi bindi sɛ: Wɑ kɑɑ meigu Ikpɛ ŋmɑɑri beeri sɛ kɑ Ikpɛ sɔlu wom sɛ.
Wom mɑ hɑndunyɑ kpe yom gɑɑbɑsi ŋmɑɑ ndɑ wɑnguize hɑikusu yom gɑɑbɑsi ndɑ gɑɑbikoni yom gɑɑbɑsi ndɑ bɑri yom gɑɑbɑsi ndɑ bɑrikɑri yom gɑɑbɑsi ndɑ bɔrɔ kulu gɑɑbɑsi, zɑ bɔrɔcini yom zɑ bɑnyɑ yom, icɛnɑ ndɑ ibeeri.
Cɔfɔ ɑ di gɑnjihɑm di ndɑ hɑndunyɑ wɔ kpe yom ndɑ ǹ wɑngɑri yom kulu meigu ko wɑngu tɛ ndɑ Bɔrɔ kɑ ɑ̀ go gɔrɔ bɑri di bɔm ndɑ ɑ̀ wɑngɑri yom.
Ǹ nɑ gɑnjihɑmɑ dii ndɑ ɑndebi tɑngɑri tɑngɑri kɑ ɑ̀ nɑ ɑlɑmu yom tɛ ɑ̀ moojine. Alɑmu yom di gɑɑ ɑ̀ nɑ beerem kɑ ǹ du gɑnjihɑm di sɛdɑ dɑmyom dɛrɑndi, ndɑ beerem kɑ ǹ gɑ kɑ ɑ̀ himɑi bɛɛrɑndi. Ǹ nɑ ǹ bɔrɔ hinkɑ kulu jindo bɑhunɑ buulɑ kɑ ɑ̀ go dii ndɑ nini ndɑ ɑlibɑro kunɑ.
Tɑkubɑ kɑ ɑ̀ gɑ hunu zɑ Bɔrɔ kɑ ɑ̀ gɑ gɔrɔ bɑri di bɔm, ɑ̀ mee nɑ bɔrɔ cindei wi. Ciro yom di kulu kungu ndɑ ǹ gɑɑbɑsi.
A di Ikpɛ dɔntɔneize fɔ go zumbu zɑ bɛɛnɛ. À gundɑ guusu kɑ ɑ̀ sindɑ mee di lɑntɑnɑize ndɑ nyɔri bɑmbɑtɑ fɔ ngɑ kɑmbɛ kunɑ.
À nɑ kɑndɑmɑ dii, zɑ dom dom gondi kɑ ɑ̀ ci Ibilisi wɑlɑ Setɑm. À nɑ ɑ̀ hɔ kɑlɑ jiiri dubu fɔ.
À nɑ ɑ̀ jindo guusu kɑ ɑ̀ sindɑ mee kunɑ kɑ guusu di mee dɑɑbu. À nɑ sɛdɑ dɑm meeɑ gɑɑ kɑ ɑ̀ dɑɑbu zɑmɑ ɑ̀ mɑ si hɑndunyɑ dimi yom dɛrɑndi kpɛɛnɛ kɑlɑ jiiri dubu fɔ di mɑ beeni. Ngɑ di bɑndɑ ǹ gɑ ɑ̀ feeri bɑndɑ fɔ.
A di kpetɛrɛ kɑrigɑ yom mɑ ndɑ beerem kɑ ǹ gɑ gɔrɔ ǹ bɔm. Ǹ nɑ ǹ nɑ dɑbɑri ǹ mɑ ciiti tɛ. A di beerem hundi yom, beerem kɑ ǹ nɑ ǹ bɔm yom dumbu Yesu sɛdɑ sɑbu sɛ ndɑ Ikpɛ Sendi sɑbu sɛ. Beerem nge yom di mɑnɑ gɑnjihɑm di bɛɛrɑndi wɑlɑ ɑ̀ himɑi. Ǹ mɑnɑ du sɛdɑ dɑmyom ngei sukutu yom gɑɑ wɑlɑ ǹ kɑmbɛ yom gɑɑ. Ǹ ye kɑ hunɑ ko kpetɛrɛ ŋmɑɑ Mɛsiyɑ bɑndɑ zɑngɑ jiiri dubu fɔ.
Ammɑ bukɔ cindei mɑnɑ ye hundi gɑɑ kɑlɑ jiiri dubu fɔ di beeni. Bukɔei tunɑndiyom sintinɑ noyɑ.
Binekɑɑnekpɛ ndɑ hɑlɑɑlɑntɛ no bɔrɔ kɑ ɑ̀ gundɑ bɑ sintine bukɔei tunɑndiyom gɑɑ. Bu hinkɑntɛ sindɑ dɑbɑri ǹ bɔm, ɑmmɑ ǹ kɑɑ bɑrɑ Ikpɛ ndɑ Mɛsiyɑ gɑrɑndikɔ yom. Ǹ kɑɑ kpetɛrɛ ŋmɑɑ ɑ̀ bɑndɑ jiiri dubu fɔ.
Sɑɑ kɑ jiiri dubu fɔ beeni, ǹ kɑɑ Setɑm kɑɑ ɑ̀ kɑsu kunɑ.
À kɑɑ hunu kɑ hɑndunyɑ dimi yom kɑ ǹ goono hɑndunyɑ cɛnjɛ tɑɑci gɑɑ dɛrɑndi, wɑtom Gɔgu ndɑ Mɑgɔgu. À gɑ ǹ meigu wɑngu tɛyom sɛ. Ǹ bɑyom bisɑ tɛku tɑɑsi.
Ǹ gɑnɑ kɑ bisɑ hɑndunyɑ kulu kunɑ kɑ hɑlɑɑlɑntɛ yom dɛbɛrɛ hundi ndɑ wɑngɑrɑ di kɑ Ikpɛ gɑ bɑɑ. Ammɑ nini fɔ hunu zɑ bɛɛnɛ Ikpɛ dɔ kɑ ǹ kulu ŋmɑɑ.
Ǹ nɑ Ibilisi kɑ ɑ̀ nɑ ǹ dɛrɑndi jindo buulɑ kɑ ɑ̀ gɑ dii ndɑ nini ndɑ ɑlibɑro kunɑ, nungu kɑ gɑnjihɑm di ndɑ ɑndebi tɑngɑri tɑngɑrɑ goono. Ǹ gɑ kɑ ǹ bɔnɑndi mo ciini ndɑ zɑɑri jiiri dubu ndɑ dubu yom.
A di kpetɛrɛ kɑrigɑ kpɑrɛ beeri fɔ ndɑ Bɔrɔ kɑ ɑ̀ gɑ gɔrɔ ɑ̀ bɔm. Gɑndɑ ndɑ bɛɛnɛ go zuuru ɑ̀ moodumɑ sɛ. Ǹ si di ei kpɛɛnɛ.
A di bukɔ yom mɑ, icɛnɑ ndɑ ibeeri, gɑ cɛ Ikpɛ jine. Ǹ nɑ tirɑ yom feeri. Ǹ nɑ tirɑ fɔ ŋmɑni feeri kɑ ɑ̀ ci Hundi Tirɑ. Ǹ bine nɑ bukɔ yom ciiti kɑ simbɑ ndɑ ǹ gbei yom kɑ ǹ hɑntum tirɑ yom di kunɑ.
Tɛku mɑ nɑ bukɔ yom kɑ ǹ goono ngɑ kunɑ no. Bu ndɑ ciyomɑ mɑ nɑ bukɔ yom kɑ ǹ goono ngei kunɑ no. Ǹ nɑ ǹ kulu ciiti mo kɑ simbɑ ndɑ ǹ gbei yom.
Cɔfɔ ǹ nɑ bu ndɑ ciyomɑ jindo buulɑ kɑ ɑ̀ go dii ndɑ nini kunɑ. Ngɑ yɑ ci bu hinkɑntɛ.
Bɔrɔ kulu kɑ ǹ mɑnɑ ɑ̀ mɑɑ hɑntum Hundi Tirɑ kunɑ, ǹ nɑ ɑ̀ jindo buulɑ kɑ ɑ̀ go dii ndɑ nini kunɑ.
A di bɛɛnɛ teji ndɑ gɑndɑ teji zɑmɑ bɛɛnɛ sintine ndɑ gɑndɑ sintine bisɑ. Tɛku mo si kpɛɛnɛ.
Hɛɛ Yohɑnnɑ, ɑ di wɑngɑrɑ hɑlɑɑlɑ kɑ ɑ̀ ci Yerusɑlɛm teji. À go hunu zɑ bɛɛnɛ Ikpɛ dɔ. Ǹ nɑ ɑ̀ sɔlu zɑngɑ weihiji kɑ ɑ̀ nɑ ngɑ bɔm tɑɑlɑm ngɑ kunye sɛ.
A mɑɑ jinde beeri fɔ kɑ ɑ̀ hunu zɑ bɛɛnɛ. À go cii: Gunɑ, Ikpɛ gɔrɛ dɔ goono ndɑ beerem. Ikpɛ kɑɑ gɔrɔ ǹ bɑndɑ. Ǹ kɑɑ ci ɑ̀ jɑmɑ. Ikpɛ bumbum kɑɑ goono ndei. À kɑɑ ci ǹ ŋmɔne Ikpɛ.
À gɑ ǹ mundi kulu hɑɑbu ǹ sɛ ǹ moo yom gɑɑ. Bu mo si kpɛɛnɛ. Yɑ no bɛrɛɛ. Yɑ no hɛni. Yɑ nɑ dɑɑri mɑɑyom. Ǹ si kpɛɛnɛ zɑmɑ sintine hɛ yom bisɑ.
Bɔrɔ kɑ ɑ̀ go gɔrɔ kpetɛrɛ kɑrigɑ bɔm mɑ cii: Gunɑ, ɑ gɑ hɛ kulu tɛ iteji. À cii ɑ sɛ: N mɑ hɑntum zɑmɑ sendi nge yom di cimikpɛ ndɑ nɑɑnekpɛ yom.
À cii ɑ sɛ: À tɛ kɔ. Hɛɛ nɑ A. Hɛɛ nɑ Z, sintine ndɑ beenɑntɛ. Bɔrɔ kɑ ɑ̀ go mɑɑ jo, ɑ gɑ ɑ̀ no hɑri fɔci gɑɑ kɑ ɑ̀ kɑɑndɑ hundi. Noyom no, ɑ̀ si bɑnɑ.
Bɔrɔ kɑ ɑ̀ go gɑɑŋmɑɑ yɑ hɛ yom kulu tubu. A ci ɑkpɛ ŋmɔne Ikpɛ, ngɑ mo kɑɑ ci ɑ ize.
Ammɑ beerem kɑ ǹ hɑmburu ndɑ zɑm kɑ nɑɑnekɔ yom ndɑ bɔrɔ yom kɑ Ikpɛ fɛntɛ ndɑ bɔrɔ wikɔ yom ndɑ zinɑteeri yom ndɑ mondɑbɑru tɛkɔ yom ndɑ tooru gɑnɑkɔ yom ndɑ tɑngɑrikom yom kulu, ǹ bɑ goono buulɑ kɑ ɑ̀ go dii ndɑ ɑlibɑro nini kunɑ. Ngɑ yɑ ci bu hinkɑntɛ.
Cɔfɔ Ikpɛ dɔntɔneize iye di kɑ ǹ gundɑ gɑɑsiɑ iye ngei kɑmbɛ yom kunɑ ǹ kunɑ ɑfɔ kɑɑ ɑ̀ dɔ. Gɑɑsiɑ iye di tɔ ndɑ kɔkɔrɔ bɑndɑ bɑlɑu iye. Ikpɛ dɔntɔneize di cii ɑ sɛ: Kɑɑ. A gɑ n cɛbɛ weihiji kɑ ɑ̀ ci Feejiize di wɛndɛ.
Biyɑ Hɑlɑɑlɑ nɑ ɑ dii, cɔfɔ Ikpɛ dɔntɔneize kpeindɑ hɛɛ tɑndi kuku beeri fɔ bɔm. À nɑ ɑ cɛbɛ wɑngɑrɑ beeri hɑlɑɑlɑ kɑ ɑ̀ ci Yerusɑlɛm. À go zumbu zɑ bɛɛnɛ Ikpɛ dɔ.
À gundɑ Ikpɛ deizɑ. À kɑɑri himɑ zɑngɑ tondi cɑɑdɑntɛ kɑɑri, zɑngɑ tɑndi fɔ kɑ ǹ cii ɑ̀ sɛ yɑsipi. Ǹ hini kɑ di ɑ̀ yɑ hɛrɛ zɑngɑ kilisitɑli tondi.
Yerusɑlɛm teji di gundɑ birini kuku beeri fɔ. À gundɑ mee wei cindi hinkɑ. Ikpɛ dɔntɔneize wei cindi hinkɑ goono ǹ kulu gɑɑ kɑ bɑtu. Ǹ nɑ Isirɑilɑ ize wei cindi hinkɑ di mɑɑ fɔ kulu hɑntum mee fɔ kulu gɑɑ.
Weenuhune hɛrɛ mee hinzɑ goono. Weenuhune sɛ kɑmbɛwo hɛrɛ ihinzɑ goono. Weenuhune sɛ kɑmbɛŋmɑɑ hɛrɛ mee hinzɑ goono. Weenukɑne hɛrɛ ihinzɑ goono.
Wɑngɑrɑ di birini gundɑ kpɛsɛ wei cindi hinkɑ. Afɔ kulu bɔm mo ǹ nɑ Feejiize ŋmɔne diyɑ wei cindi hinkɑ di mɑɑ fɔ kulu hɑntum.
Ngɑ mɑ kɑ ɑ̀ gɑ sendi ɑ sɛ gundɑ wurɑ goobu ɑ̀ mɑ wɑngɑrɑ di ndɑ ɑ̀ mee yom ndɑ ɑ̀ birini yom neesi.
Wɑngɑrɑ di birini cɛnjɛ tɑɑci di kulu sɑbɑ no, ɑ̀ kuyom ndɑ ɑ̀ hɛyom kulu sɑrɑ fɔ no. À nɑ wɑngɑrɑ neesi ndɑ gɑɑbu di. À tɔ zɑngɑ kilomɛti dubu hinkɑ sɑrɑ. À kuyom ndɑ ɑ̀ hɛyom ndɑ ɑ̀ gureyom kulu sɑbɑ nɑ.
À nɑ birini di neesi. À du kɑmbɛ kɑru zɑngu ndɑ weitɑɑci cindi tɑɑci kɑ ɑ̀ ci bɔrɔ neesiji. Zɑngɑ yɑ nɑ Ikpɛ dɔntɔneize di nɑ ɑ̀ neesi.
Tondi kɑ ǹ cii ɑ̀ sɛ yɑsipi nɑ ǹ nɑ birini di cini ndɑ. Wɑngɑrɑ mɑ wurɑ hinno nɑ ǹ nɑ ɑ̀ cini ndɑ. À himɑ zɑngɑ diji hinnɑ.
Tondi cɑɑdɑntɛ ŋmɑni ŋmɑni yom no ǹ nɑ wɑngɑrɑ birini kpɛsɛ yom tɑɑlɑm ndɑ. Kpɛsɛ sintine tɑndi yɑsipi no ǹ nɑ ɑ̀ tɑɑlɑm ndɑ, ihinkɑntɛ ndɑ sɑfiri tɑndi, ihinzɑntɛ ndɑ kɑlisedoni tɑndi, itɑɑcɑntɛ ndɑ emelodu tɑndi.
Ǹ nɑ iguɑntɛ tɑɑlɑm ndɑ sɑdinu tɑndi, iduɑntɛ ndɑ sɑdisu tondi, iyɑntɛ ndɑ kiliselitu tondi. Ǹ nɑ ɑhɑkuɑntɛ tɑɑlɑm ndɑ belilu tondi, ɛgɑntɛ ndɑ topɑzi tondi, iweiɑntɛ ndɑ kilisopɑsu tondi. Ǹ nɑ iwei cindi fɔɑntɛ tɑɑlɑm ndɑ yɑsintu tondi, iwei cindi hinkɑntɛ ndɑ ɑmesitu tondi.
Birini wei cindi hinkɑ kulu tondi kpɑrɛ cɑɑdɑntɛ wei cindi hinkɑ no. Mee yom di kunɑ, ɑfɔ kulu tondi kpɑrɛ cɑɑdɑntɛ fɔlɔnku no. Wɑngɑrɑ bɑtumɑ kulu wurɑ hinno no zɑngɑ diji hinno kɑ ǹ di ɑ̀ yɑ hɛrɛ.
Ammɑ ɑ mɑnɑ di Ikpɛ goonoyom dɔ wɑngɑrɑ di kunɑ zɑmɑ Kpe Ikpɛ Dɑbɑrikpɛ ndɑ Feejiize di mo yɑ ci ɑ̀ gɔrɛ dɔ.
Wɑngɑrɑ di si bɑɑ weenu kɑɑri. À si bɑɑ hɑndu kɑɑri mɑ zɑmɑ Ikpɛ deizɑ go kɑ ɑ̀ hɑɑgɑndi. Feejiize di mɑ yɑ ci ɑ̀ fitilɑ.
Hɑndunyɑ dimi yom kɑ ǹ du fɑɑbɑ kɑɑ dirɑ wɑngɑrɑ di kɑɑri kunɑ. Hɑndunyɑ wɔ kpe yom mo kɑɑ kɑɑndɑ ngei hɑibɑrikɑ yom ndɑ ngei bɛɛrɛ ɑ̀ kunɑ.
Ǹ si wɑngɑrɑ mee yom dɑɑbu zɑɑri. Ciini si kɑɑ goono nodi.
Hɑndunyɑ dimi yom kɑɑ huro ɑ̀ kunɑ ndɑ ngei deizɑ ndɑ ngei bɛɛrɛ.
Hɛ kulu kɑ ɑ̀ si hɑlɑli si huro wɑngɑrɑ di kunɑ pɑi wɑlɑ bɔrɔ kɑ ɑ̀ nɑ ngɑ bɔm dɑm fɛntɛ hɛ kunɑ wɑlɑ tɑngɑri kunɑ. Ammɑ beerem kɑ ǹ nɑ ǹ mɑɑ yom hɑntum Feejiize Hundi Tirɑ kunɑ hinne yɑ hurɑ ɑ̀ kunɑ.
Ikpɛ dɔntɔneize di nɑ ɑ cɛbɛ isɑ fɔ kɑ ɑ̀ gundɑ hɑri hundikpɛ. À gɑ kɑɑri zɑngɑ tɑndi kɑ ǹ cii ɑ̀ sɛ kilisitɑli. À go hunu zɑ Ikpɛ kpetɛrɛ kɑrigɑ dɔ ndɑ Feejiize di dɔ.
Hɑri gɑ dendi wɑngɑrɑ di fɔndɔ beeri bindi bindi. Jobu hinkɑ kulu gɑɑ gundɑ tuurinyɑ fɔ kɑ ɑ̀ kɑɑndɑ hundi. À cini hɛi nɑ ce wei cindi hinkɑ jiiri kulu ce fɔ hɑndu kulu. À kɔsu mo yɑ hɑndunyɑ dimi yom no bɑɑni.
Lɑɑli fɔ mo kulu si kpɛɛnɛ. Ikpɛ ndɑ Feejiize kpetɛrɛ kɑrigɑ kɑɑ goono wɑngɑrɑ kunɑ. À tɑm yom kɑɑ tɑmtɛrɛ ɑ̀ sɛ.
Ǹ kɑɑ di ɑ̀ moodumɑ. À mɑɑ mɑ kɑɑ goono ǹ sukutu yom gɑɑ.
Ciini si kɑɑ goono nodi. Ǹ si bɑɑ fitilɑ. Ǹ si bɑɑ weenu kɑɑri zɑmɑ Kpe Ikpɛ gɑ ǹ hɑɑgɑndi. Ǹ kɑɑ kpetɛrɛ ŋmɑɑ jiiri dubu ndɑ dubu yom.
À cii ɑ sɛ: Sendi yom wɔ nɑɑnekpɛ ndɑ cimikpɛ yom no. Andebi hɑlɑɑlɑ yom ŋmɔne Kpe Ikpɛ nɑ ngɑ dɔntɔneize fɔ sɑmbɑ ɑ̀ mɑ ngɑ tɑm yom cɛbɛ hɛ yom kɑ ǹ bɑ kɑɑ. Ǹ si jɛ mo.
Gunɑ, ɑ go kɑɑ mɑɑsɑ mɑɑsɑ. Binekɑɑnekpɛ nɑ bɔrɔ kɑ ɑ̀ gɑ tirɑ wɔ ɑndebitɛrɛ sendi yom jɛ.
Hɛɛ Yohɑnnɑ, ɑ mɑɑ hɛ nge yom di. A di ei mo. Sɑɑ kɑ ɑ mɑɑ kɑ di, ɑ jɛndɛbiri Ikpɛ dɔntɔneize di sɛ kɑ ɑ̀ bɛɛrɑndi ndɑ kɑ ɑ̀ go kɑ ɑ cɛbɛ hɛ nge yom di.
À cii ɑ sɛ: Cɛ. N mɑ si tɛ yɑ. Hɛɛ yɑ n bɔrɔ hinkɑntɛ nɑ gbei kunɑ ndɑ ɑndebi yom kɑ ǹ ci n nyɑize yom ndɑ beerem kulu kɑ ǹ go tirɑ wɔ sendi yom jɛ. N mɑ Ikpɛ bɛɛrɑndi.
À cii ɑ sɛ: N mɑ si tirɑ wɔ ɑndebitɛrɛ sendi dɑɑbu ndɑ sɛdɑ dɑmyom zɑmɑ lɔkɑci mɑɑni.
Bɔrɔ kɑ ɑ̀ mɑnɑ ci cɛɑntɛ susu, nɑm ɑ̀ mɑ ci zɑm kɑ cɛɑntɛ susu kpɛɛnɛ. Bɔrɔ kɑ ɑ̀ ziibi, nɑm ɑ̀ mɑ ziibi kpɛɛnɛ. Bɔrɔ kɑ cɛɑntɛ susu nɑ, ɑ̀ mɑ ci cɛɑntɛ susu kpɛɛnɛ. Bɔrɔ kɑ ɑ̀ ci hɑlɑɑlɑ, ɑ̀ mɑ ci hɑlɑɑlɑ kpɛɛnɛ.
Gunɑ, hɛɛ wɔ ɑ gɑ kɑɑ mɑɑsɑ mɑɑsɑ. A bɑnɑndi goono ɑ sɛ kɑ ɑ bɔrɔ fɔ fɔ kulu bɑnɑ kɑ simbɑ ndɑ ɑ̀ gbei yom.
Hɛɛ nɑ A. Hɛɛ no Z, jinɑ ndɑ bɑndɑ, sintine ndɑ beenɑntɛ.
Binekɑɑnekpɛ yom no beerem kɑ ǹ gɑ kɑ ɑ meire yom gɑnɑ zɑmɑ ǹ mɑ du hini hundi tuurinyɑ di gɑɑ, tuurinyɑ kɑ ɑ̀ kɑɑndɑ hundi. Ǹ mɑ hurɑ ndɑ wɑngɑrɑ mee yom.
Ammɑ hɑnsi yom, wɑtom iburɑdɑm fɛntɛkpɛ yom ndɑ mondɑbɑru tɛkɔ yom ndɑ zinɑteeri yom ndɑ bɔrɔ wikɔ yom ndɑ tooru tɛkɔ yom ndɑ bɔrɔ kulu kɑ ɑ̀ gɑ bɑɑ tɑngɑri kɑ kɑ ɑ̀ tɛ, tɛrɛ nɑ ǹ goono.
Hɛɛ Yesu, ɑ nɑ ɑ dɔntɔneize sɑmbɑ ɑ̀ mɑ kɑɑ hɛ nge yom sɛdɑ wom sɛ mɑrgɑ yom kunɑ. Hɛɛ yɑ ci Dɑfidi Kɑɑji ndɑ ɑ̀ Bɑndɑ mɑ. Hɛɛ yɑ ci Mo Bɑyom Hɑndɑriyɑize kɑ ɑ̀ go kɑɑri.
Biyɑ Hɑlɑɑlɑ ndɑ weihiji di mo cii: Kɑɑ. Bɔrɔ kɑ ɑ̀ go mɑɑ mo ɑ̀ mɑ cii, kɑɑ. Bɔrɔ kɑ ɑ̀ go mɑɑ jo mo, ɑ̀ mɑ kɑɑ. Bɔrɔ kɑ ɑ̀ go bɑɑ ngɑ mɑ hɑri hundikpɛ hɑm, ɑ̀ mɑ ɑ̀ tɑ. À si bɑnɑ.
A go tɛ sɛdɑ mo bɔrɔ kulu sɛ kɑ ɑ̀ go mɑɑ tirɑ wɔ ɑndebitɛrɛ sendi yom. De bɔrɔ fɔ nɑ hɛ fɔ tɔntɔnu ɑ̀ gɑɑ, Ikpɛ kɑɑ bɑlɑu yom tɔntɔnu ɑ̀ sɛ, bɑlɑu yom kɑ ǹ nɑ ǹ sendi tɛ tirɑ wɔ kunɑ.
De bine bɔrɔ fɔ nɑ hɛ fɔ zobu tirɑ wɔ ɑndebitɛrɛ sendi yom kunɑ, Ikpɛ gɑ ɑ̀ bɑ kɑɑ Hundi Tirɑ di kunɑ ndɑ wɑngɑrɑ hɑlɑɑlɑ kunɑ ndɑ hɛ yom kɑ ǹ hɑntum tirɑ wɔ kunɑ.
Bɔrɔ kɑ ɑ̀ gɑ hɛ nge yom di sɛdɑ tɛ, ɑ̀ gɑ cii: Oò, ɑ gɑ kɑɑ mɑɑsɑ mɑɑsɑ. Ami. Kɑɑ Kpe Yesu.
Kpe Yesu Mɛsiyɑ gomini mɑ gɔrɔ wom kulu bɑndɑ. Ami.
